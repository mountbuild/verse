
block |حمله بردن این جهانیان بر آن  جهانیان و تاختن بردن تا  سینور ذر و نسل کی سر حد غیب است و غفلت ایشان از کمین کی چون غازی به غزا نرود کافر تاختن آورد|
  block
    block |حمله بردند اسپه جسمانیان|
    block |جانب قلعه و دز روحانیان|
  block
    block |تا فرو گیرند بر دربند غیب|
    block |تا کسی ناید از آن سو پاک‌جیب|
  block
    block |غازیان حملهٔ غزا چون کم برند|
    block |کافران برعکس حمله آورند|
  block
    block |غازیان غیب چون از حلم خویش|
    block |حمله ناوردند بر تو زشت‌کیش|
  block
    block |حمله بردی سوی دربندان غیب|
    block |تا نیایند این طرف مردان غیب|
  block
    block |چنگ در صلب و رحمها در زدی|
    block |تا که شارع را بگیری از بدی|
  block
    block |چون بگیری شه‌رهی که ذوالجلال|
    block |بر گشادست از برای انتسال|
  block
    block |سد شدی دربندها را ای لجوج|
    block |کوری تو کرد سرهنگی خروج|
  block
    block |نک منم سرهنگ هنگت بشکنم|
    block |نک به نامش نام و ننگت بشکنم|
  block
    block |تو هلا در بندها را سخت بند|
    block |چندگاهی بر سبال خود بخند|
  block
    block |سبلتت را بر کند یک یک قدر|
    block |تا بدانی کالقدر یعمی الحذر|
  block
    block |سبلت تو تیزتر یا آن عاد|
    block |که همی لرزید از دمشان بلاد|
  block
    block |تو ستیزه‌روتری یا آن ثمود|
    block |که نیامد مثل ایشان در وجود|
  block
    block |صد ازینها گر بگویم تو کری|
    block |بشنوی و ناشنوده آوری|
  block
    block |توبه کردم از سخن که انگیختم|
    block |بی‌سخن من دارویت آمیختم|
  block
    block |که نهم بر ریش خامت تا پزد|
    block |یا بسوزد ریش و ریشه‌ت تا ابد|
  block
    block |تا بدانی که خبیرست ای عدو|
    block |می‌دهد هر چیز را درخورد او|
  block
    block |کی کژی کردی و کی کردی تو شر|
    block |که ندیدی لایقش در پی اثر|
  block
    block |کی فرستادی دمی بر آسمان|
    block |نیکیی کز پی نیامد مثل آن|
  block
    block |گر مراقب باشی و بیدار تو|
    block |بینی هر دم پاسخ کردار تو|
  block
    block |چون مراقب باشی و گیری رسن|
    block |حاجتت ناید قیامت آمدن|
  block
    block |آنک رمزی را بداند او صحیح|
    block |حاجتش ناید که گویندش صریح|
  block
    block |این بلا از کودنی آید ترا|
    block |که نکردی فهم نکته و رمزها|
  block
    block |از بدی چون دل سیاه و تیره شد|
    block |فهم کن اینجا نشاید خیره شد|
  block
    block |ورنه خود تیری شود آن تیرگی|
    block |در رسد در تو جزای خیرگی|
  block
    block |ور نیاید تیر از بخشایش است|
    block |نه پی نادیدن آلایش است|
  block
    block |هین مراقب باش گر دل بایدت|
    block |کز پی هر فعل چیزی زایدت|
  block
    block |ور ازین افزون ترا همت بود|
    block |از مراقب کار بالاتر رود|