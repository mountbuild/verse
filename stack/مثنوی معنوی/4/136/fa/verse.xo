
block |بیان آنک خلق دوزخ گرسنگانند و نالانند به حق کی روزیهای ما را فربه گردان و زود زاد به ما رسان کی ما را صبر نماند|
  block
    block |این سخن پایان ندارد موسیا|
    block |هین رها کن آن خران را در گیا|
  block
    block |تا همه زان خوش علف فربه شوند|
    block |هین که گرگانند ما را خشم‌مند|
  block
    block |نالهٔ گرگان خود را موقنیم|
    block |این خران را طعمهٔ ایشان کنیم|
  block
    block |این خران را کیمیای خوش دمی|
    block |از لب تو خواست کردن آدمی|
  block
    block |تو بسی کردی به دعوت لطف و جود|
    block |آن خران را طالع و روزی نبود|
  block
    block |پس فرو پوشان لحاف نعمتی|
    block |تا بردشان زود خواب غفلتی|
  block
    block |تا چو بجهند از چنین خواب این رده|
    block |شمع مرده باشد و ساقی شده|
  block
    block |داشت طغیانشان ترا در حیرتی|
    block |پس بنوشند از جزا هم حسرتی|
  block
    block |تا که عدل ما قدم بیرون نهد|
    block |در جزا هر زشت را درخور دهد|
  block
    block |که آن شهی که می‌ندیدندیش فاش|
    block |بود با ایشان نهان اندر معاش|
  block
    block |چون خرد با تست مشرف بر تنت|
    block |گر چه زو قاصر بود این دیدنت|
  block
    block |نیست قاصر دیدن او ای فلان|
    block |از سکون و جنبشت در امتحان|
  block
    block |چه عجب گر خالق آن عقل نیز|
    block |با تو باشد چون نه‌ای تو مستجیز|
  block
    block |از خرد غافل شود بر بد تند|
    block |بعد آن عقلش ملامت می‌کند|
  block
    block |تو شدی غافل ز عقلت عقل نی|
    block |کز حضورستش ملامت کردنی|
  block
    block |گر نبودی حاضر و غافل بدی|
    block |در ملامت کی ترا سیلی زدی|
  block
    block |ور ازو غافل نبودی نفس تو|
    block |کی چنان کردی جنون و تفس تو|
  block
    block |پس تو و عقلت چو اصطرلاب بود|
    block |زین بدانی قرب خورشید وجود|
  block
    block |قرب بی‌چونست عقلت را به تو|
    block |نیست چپ و راست و پس یا پیش رو|
  block
    block |قرب بی‌چون چون نباشد شاه را|
    block |که نیابد بحث عقل آن راه را|
  block
    block |نیست آن جنبش که در اصبع تراست|
    block |پیش اصبع یا پسش یا چپ و راست|
  block
    block |وقت خواب و مرگ از وی می‌رود|
    block |وقت بیداری قرینش می‌شود|
  block
    block |از چه ره می‌آید اندر اصبعت|
    block |که اصبعت بی او ندارد منفعت|
  block
    block |نور چشم و مردمک در دیده‌ات|
    block |از چه ره آمد به غیر شش جهت|
  block
    block |عالم خلقست با سوی و جهات|
    block |بی‌جهت دان عالم امر و صفات|
  block
    block |بی‌جهت دان عالم امر ای صنم|
    block |بی‌جهت‌تر باشد آمر لاجرم|
  block
    block |بی‌جهت بد عقل و علام البیان|
    block |عقل‌تر از عقل و جان‌تر هم ز جان|
  block
    block |بی‌تعلق نیست مخلوقی بدو|
    block |آن تعلق هست بی‌چون ای عمو|
  block
    block |زانک فصل و وصل نبود در روان|
    block |غیر فصل و وصل نندیشد گمان|
  block
    block |غیر فصل و وصل پی بر از دلیل|
    block |لیک پی بردن بننشاند غلیل|
  block
    block |پی پیاپی می‌بر ار دوری ز اصل|
    block |تا رگ مردیت آرد سوی وصل|
  block
    block |این تعلق را خرد چون ره برد|
    block |بستهٔ فصلست و وصلست این خرد|
  block
    block |زین وصیت کرد ما را مصطفی|
    block |بحث کم جویید در ذات خدا|
  block
    block |آنک در ذاتش تفکر کردنیست|
    block |در حقیقت آن نظر در ذات نیست|
  block
    block |هست آن پندار او زیرا به راه|
    block |صد هزاران پرده آمد تا اله|
  block
    block |هر یکی در پرده‌ای موصول خوست|
    block |وهم او آنست که آن خود عین هوست|
  block
    block |پس پیمبر دفع کرد این وهم از او|
    block |تا نباشد در غلط سوداپز او|
  block
    block |وانکه اندر وهم او ترک ادب|
    block |بی‌ادب را سرنگونی داد رب|
  block
    block |سرنگونی آن بود کو سوی زیر|
    block |می‌رود پندارد او کو هست چیر|
  block
    block |زانک حد مست باشد این چنین|
    block |کو نداند آسمان را از زمین|
  block
    block |در عجبهااش به فکر اندر روید|
    block |از عظیمی وز مهابت گم شوید|
  block
    block |چون ز صنعش ریش و سبلت گم کند|
    block |حد خود داند ز صانع تن زند|
  block
    block |جز که لا احصی نگوید او ز جان|
    block |کز شمار و حد برونست آن بیان|