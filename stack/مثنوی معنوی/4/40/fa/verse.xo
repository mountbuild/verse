
block |خبر یافتن جد مصطفی عبدالمطلب  از گم کردن حلیمه محمد  را علیه‌السلام و طالب شدن او گرد شهر و نالیدن او بر در کعبه و از حق درخواستن و یافتن او محمد را علیه‌السلام|
  block
    block |چون خبر یابید جد مصطفی|
    block |از حلیمه وز فغانش بر ملا|
  block
    block |وز چنان بانگ بلند و نعره‌ها|
    block |که بمیلی می‌رسید از وی صدا|
  block
    block |زود عبدالمطلب دانست چیست|
    block |دست بر سینه همی‌زد می‌گریست|
  block
    block |آمد از غم بر در کعبه بسوز|
    block |کای خبیر از سر شب وز راز روز|
  block
    block |خویشتن را من نمی‌بینم فنی|
    block |تا بود هم‌راز تو هم‌چون منی|
  block
    block |خویشتن را من نمی‌بینم هنر|
    block |تا شوم مقبول این مسعود در|
  block
    block |یا سر و سجدهٔ مرا قدری بود|
    block |یا باشکم دولتی خندان شود|
  block
    block |لیک در سیمای آن در یتیم|
    block |دیده‌ام آثار لطفت ای کریم|
  block
    block |که نمی‌ماند به ما گرچه ز ماست|
    block |ما همه مسیم و احمد کیمیاست|
  block
    block |آن عجایبها که من دیدم برو|
    block |من ندیدم بر ولی و بر عدو|
  block
    block |آنک فضل تو درین طفلیش داد|
    block |کس نشان ندهد به صد ساله جهاد|
  block
    block |چون یقین دیدم عنایتهای تو|
    block |بر وی او دریست از دریای تو|
  block
    block |من هم او را می شفیع آرم به تو|
    block |حال او ای حال‌دان با من بگو|
  block
    block |از درون کعبه آمد بانگ زود|
    block |که هم‌اکنون رخ به تو خواهد نمود|
  block
    block |با دو صد اقبال او محظوظ ماست|
    block |با دو صد طلب ملک محفوظ ماست|
  block
    block |ظاهرش را شهرهٔ گیهان کنیم|
    block |باطنش را از همه پنهان کنیم|
  block
    block |زر کان بود آب و گل ما زرگریم|
    block |که گهش خلخال و گه خاتم بریم|
  block
    block |گه حمایلهای شمشیرش کنیم|
    block |گاه بند گردن شیرش کنیم|
  block
    block |گه ترنج تخت بر سازیم ازو|
    block |گاه تاج فرقهای ملک‌جو|
  block
    block |عشقها داریم با این خاک ما|
    block |زانک افتادست در قعدهٔ رضا|
  block
    block |گه چنین شاهی ازو پیدا کنیم|
    block |گه هم او را پیش شه شیدا کنیم|
  block
    block |صد هزاران عاشق و معشوق ازو|
    block |در فغان و در نفیر و جست و جو|
  block
    block |کار ما اینست بر کوری آن|
    block |که به کار ما ندارد میل جان|
  block
    block |این فضیلت خاک را زان رو دهیم|
    block |که نواله پیش بی‌برگان نهیم|
  block
    block |زانک دارد خاک شکل اغبری|
    block |وز درون دارد صفات انوری|
  block
    block |ظاهرش با باطنش گشته به جنگ|
    block |باطنش چون گوهر و ظاهر چو سنگ|
  block
    block |ظاهرش گوید که ما اینیم و بس|
    block |باطنش گوید نکو بین پیش و پس|
  block
    block |ظاهرش منکر که باطن هیچ نیست|
    block |باطنش گوید که بنماییم بیست|
  block
    block |ظاهرش با باطنش در چالش‌اند|
    block |لاجرم زین صبر نصرت می‌کشند|
  block
    block |زین ترش‌رو خاک صورتها کنیم|
    block |خندهٔ پنهانش را پیدا کنیم|
  block
    block |زانک ظاهر خاک اندوه و بکاست|
    block |در درونش صد هزاران خنده‌هاست|
  block
    block |کاشف السریم و کار ما همین|
    block |کین نهانها را بر آریم از کمین|
  block
    block |گرچه دزد از منکری تن می‌زند|
    block |شحنه آن از عصر پیدا می‌کند|
  block
    block |فضلها دزدیده‌اند این خاکها|
    block |تا مقر آریمشان از ابتلا|
  block
    block |بس عجب فرزند کو را بوده است|
    block |لیک احمد بر همه افزوده است|
  block
    block |شد زمین و آسمان خندان و شاد|
    block |کین چنین شاهی ز ما دو جفت زاد|
  block
    block |می‌شکافد آسمان از شادیش|
    block |خاک چون سوسن شده ز آزادیش|
  block
    block |ظاهرت با باطنت ای خاک خوش|
    block |چونک در جنگ‌اند و اندر کش‌مکش|
  block
    block |هر که با خود بهر حق باشد به جنگ|
    block |تا شود معنیش خصم بو و رنگ|
  block
    block |ظلمتش با نور او شد در قتال|
    block |آفتاب جانش را نبود زوال|
  block
    block |هر که کوشد بهر ما در امتحان|
    block |پشت زیر پایش آرد آسمان|
  block
    block |ظاهرت از تیرگی افغان کنان|
    block |باطن تو گلستان در گلستان|
  block
    block |قاصد او چون صوفیان روترش|
    block |تا نیامیزند با هر نورکش|
  block
    block |عارفان روترش چون خارپشت|
    block |عیش پنهان کرده در خار درشت|
  block
    block |باغ پنهان گرد باغ آن خار فاش|
    block |کای عدوی دزد زین در دور باش|
  block
    block |خارپشتا خار حارس کرده‌ای|
    block |سر چو صوفی در گریبان برده‌ای|
  block
    block |تا کسی دوچار دانگ عیش تو|
    block |کم شود زین گلرخان خارخو|
  block
    block |طفل تو گرچه که کودک‌خو بدست|
    block |هر دو عالم خود طفیل او بدست|
  block
    block |ما جهانی را بدو زنده کنیم|
    block |چرخ را در خدمتش بنده کنیم|
  block
    block |گفت عبدالمطلب کین دم کجاست|
    block |ای علیم السر نشان ده راه راست|