
block |باقی قصهٔ موسی علیه‌السلام|
  block
    block |که آمدش پیغام از وحی مهم|
    block |که کژی بگذار اکنون فاستقم|
  block
    block |این درخت تن عصای موسیست|
    block |که امرش آمد که بیندازش ز دست|
  block
    block |تا ببینی خیر او و شر او|
    block |بعد از آن بر گیر او را ز امر هو|
  block
    block |پیش از افکندن نبود او غیر چوب|
    block |چون به امرش بر گرفتی گشت خوب|
  block
    block |اول او بد برگ‌افشان بره را|
    block |گشت معجز آن گروه غره را|
  block
    block |گشت حاکم بر سر فرعونیان|
    block |آبشان خون کرد و کف بر سر زنان|
  block
    block |از مزارعشان برآمد قحط و مرگ|
    block |از ملخهایی که می‌خوردند برگ|
  block
    block |تا بر آمد بی‌خود از موسی دعا|
    block |چون نظر افتادش اندر منتها|
  block
    block |کین همه اعجاز و کوشیدن چراست|
    block |چون نخواهند این جماعت گشت راست|
  block
    block |امر آمد که اتباع نوح کن|
    block |ترک پایان‌بینی مشروح کن|
  block
    block |زان تغافل کن چو داعی رهی|
    block |امر بلغ هست نبود آن تهی|
  block
    block |کمترین حکمت کزین الحاح تو|
    block |جلوه گردد آن لجاج و آن عتو|
  block
    block |تا که ره بنمودن و اضلال حق|
    block |فاش گردد بر همه اهل و فرق|
  block
    block |چونک مقصود از وجود اظهار بود|
    block |بایدش از پند و اغوا آزمود|
  block
    block |دیو الحاح غوایت می‌کند|
    block |شیخ‌الحاح هدایت می‌کند|
  block
    block |چون پیاپی گشت آن امر شجون|
    block |نیل می‌آمد سراسر جمله خون|
  block
    block |تا بنفس خویش فرعون آمدش|
    block |لابه می‌کردش دو تا گشته قدش|
  block
    block |کانچ ما کردیم ای سلطان مکن|
    block |نیست ما را روی ایراد سخن|
  block
    block |پاره پاره گردمت فرمان‌پذیر|
    block |من بعزت خوگرم سختم مگیر|
  block
    block |هین بجنبان لب به رحمت ای امین|
    block |تا ببندد این دهانهٔ آتشین|
  block
    block |گفت یا رب می‌فریبد او مرا|
    block |می‌فریبد او فریبندهٔ ترا|
  block
    block |بشنوم یا من دهم هم خدعه‌اش|
    block |تا بداند اصل را آن فرع‌کش|
  block
    block |که اصل هر مکری و حیلت پیش ماست|
    block |هر چه بر خاکست اصلش از سماست|
  block
    block |گفت حق آن سگ نیرزد هم به آن|
    block |پیش سگ انداز از دور استخوان|
  block
    block |هین بجنبان آن عصا تا خاکها|
    block |وا دهد هرچه ملخ کردش فنا|
  block
    block |وان ملخها در زمان گردد سیاه|
    block |تا ببیند خلق تبدیل اله|
  block
    block |که سببها نیست حاجت مر مرا|
    block |آن سبب بهر حجابست و غطا|
  block
    block |تا طبیعی خویش بر دارو زند|
    block |تا منجم رو با ستاره کند|
  block
    block |تا منافق از حریصی بامداد|
    block |سوی بازار آید از بیم کساد|
  block
    block |بندگی ناکرده و ناشسته روی|
    block |لقمهٔ دوزخ بگشته لقمه‌جوی|
  block
    block |آکل و ماکول آمد جان عام|
    block |هم‌چو آن برهٔ چرنده از حطام|
  block
    block |می‌چرد آن بره و قصاب شاد|
    block |کو برای ما چرد برگ مراد|
  block
    block |کار دوزخ می‌کنی در خوردنی|
    block |بهر او خود را تو فربه می‌کنی|
  block
    block |کار خود کن روزی حکمت بچر|
    block |تا شود فربه دل با کر و فر|
  block
    block |خوردن تن مانع این خوردنست|
    block |جان چو بازرگان و تن چون ره‌زنست|
  block
    block |شمع تاجر آنگهست افروخته|
    block |که بود ره‌زن چو هیزم سوخته|
  block
    block |که تو آن هوشی و باقی هوش‌پوش|
    block |خویشتن را گم مکن یاوه مکوش|
  block
    block |دانک هر شهوت چو خمرست و چو بنگ|
    block |پردهٔ هوشست وعاقل زوست دنگ|
  block
    block |خمر تنها نیست سرمستی هوش|
    block |هر چه شهوانیست بندد چشم و گوش|
  block
    block |آن بلیس از خمر خوردن دور بود|
    block |مست بود او از تکبر وز جحود|
  block
    block |مست آن باشد که آن بیند که نیست|
    block |زر نماید آنچ مس و آهنیست|
  block
    block |این سخن پایان ندارد موسیا|
    block |لب بجنبان تا برون روژد گیا|
  block
    block |هم‌چنان کرد و هم اندر دم زمین|
    block |سبز گشت از سنبل و حب ثمین|
  block
    block |اندر افتادند در لوت آن نفر|
    block |قحط دیده مرده از جوع البقر|
  block
    block |چند روزی سیر خوردند از عطا|
    block |آن دمی و آدمی و چارپا|
  block
    block |چون شکم پر گشت و بر نعمت زدند|
    block |وآن ضرورت رفت پس طاغی شدند|
  block
    block |نفس فرعونیست هان سیرش مکن|
    block |تا نیارد یاد از آن کفر کهن|
  block
    block |بی تف آتش نگردد نفس خوب|
    block |تا نشد آهن چو اخگر هین مکوب|
  block
    block |بی‌مجاعت نیست تن جنبش‌کنان|
    block |آهن سردیست می‌کوبی بدان|
  block
    block |گر بگرید ور بنالد زار زار|
    block |او نخواهد شد مسلمان هوش دار|
  block
    block |او چو فرعونست در قحط آنچنان|
    block |پیش موسی سر نهد لابه‌کنان|
  block
    block |چونک مستغنی شد او طاغی شود|
    block |خر چو بار انداخت اسکیزه زند|
  block
    block |پس فراموشش شود چون رفت پیش|
    block |کار او زان آه و زاریهای خویش|
  block
    block |سالها مردی که در شهری بود|
    block |یک زمان که چشم در خوابی رود|
  block
    block |شهر دیگر بیند او پر نیک و بد|
    block |هیچ در یادش نیاید شهر خود|
  block
    block |که من آنجا بوده‌ام این شهر نو|
    block |نیست آن من درینجاام گرو|
  block
    block |بل چنان داند که خود پیوسته او|
    block |هم درین شهرش به دست ابداع و خو|
  block
    block |چه عجب گر روح موطنهای خویش|
    block |که بدستش مسکن و میلاد پیش|
  block
    block |می‌نیارد یاد کین دنیا چو خواب|
    block |می‌فرو پوشد چو اختر را سحاب|
  block
    block |خاصه چندین شهرها را کوفته|
    block |گردها از درک او ناروفته|
  block
    block |اجتهاد گرم ناکرده که تا|
    block |دل شود صاف و ببیند ماجرا|
  block
    block |سر برون آرد دلش از بخش راز|
    block |اول و آخر ببیند چشم باز|