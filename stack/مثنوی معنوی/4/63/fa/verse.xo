
block |تفسیر اوجس فی نفسه خیفة موسی قلنا لا تخف انک انت الا علی|
  block
    block |گفت موسی سحر هم حیران‌کنیست|
    block |چون کنم کین خلق را تمییز نیست|
  block
    block |گفت حق تمییز را پیدا کنم|
    block |عقل بی‌تمییز را بینا کنم|
  block
    block |گرچه چون دریا برآوردند کف|
    block |موسیا تو غالب آیی لا تخف|
  block
    block |بود اندر عهده خود سحر افتخار|
    block |چون عصا شد مار آنها گشت عار|
  block
    block |هر کسی را دعوی حسن و نمک|
    block |سنگ مرگ آمد نمکها را محک|
  block
    block |سحر رفت و معجزهٔ موسی گذشت|
    block |هر دو را از بام بود افتاد طشت|
  block
    block |بانگ طشت سحر جز لعنت چه ماند|
    block |بانگ طشت دین به جز رفعت چه ماند|
  block
    block |چون محک پنهان شدست از مرد و زن|
    block |در صف آ ای قلب و اکنون لاف زن|
  block
    block |وقت لافستت محک چون غایبست|
    block |می‌برندت از عزیزی دست دست|
  block
    block |قلب می‌گوید ز نخوت هر دمم|
    block |ای زر خالص من از تو کی کمم|
  block
    block |زر همی‌گوید بلی ای خواجه‌تاش|
    block |لیک می‌آید محک آماده باش|
  block
    block |مرگ تن هدیه‌ست بر اصحاب راز|
    block |زر خالص را چه نقصانست گاز|
  block
    block |قلب اگر در خویش آخربین بدی|
    block |آن سیه که آخر شد او اول شدی|
  block
    block |چون شدی اول سیه اندر لقا|
    block |دور بودی از نفاق و از شقا|
  block
    block |کیمیای فضل را طالب بدی|
    block |عقل او بر زرق او غالب بدی|
  block
    block |چون شکسته‌دل شدی از حال خویش|
    block |جابر اشکستگان دیدی به پیش|
  block
    block |عاقبت را دید و او اشکسته شد|
    block |از شکسته‌بند در دم بسته شد|
  block
    block |فضل مسها را سوی اکسیر راند|
    block |آن زراندود از کرم محروم ماند|
  block
    block |ای زراندوده مکن دعوی ببین|
    block |که نماند مشتریت اعمی چنین|
  block
    block |نور محشر چشمشان بینا کند|
    block |چشم بندی ترا رسوا کند|
  block
    block |بنگر آنها را که آخر دیده‌اند|
    block |حسرت جانها و رشک دیده‌اند|
  block
    block |بنگر آنها را که حالی دیده‌اند|
    block |سر فاسد ز اصل سر ببریده‌اند|
  block
    block |پیش حالی‌بین که در جهلست و شک|
    block |صبح صادق صبح کاذب هر دو یک|
  block
    block |صبح کاذب صد هزاران کاروان|
    block |داد بر باد هلاکت ای جوان|
  block
    block |نیست نقدی کش غلط‌انداز نیست|
    block |وای آن جان کش محک و گاز نیست|