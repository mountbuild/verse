
block |حکایت آن زن پلیدکار کی شوهر را گفت کی آن خیالات از سر امرودبن می‌نماید ترا کی چنینها نماید چشم آدمی را سر آن امرودبن از سر امرودبن فرود آی تا آن خیالها برود و اگر کسی گوید کی آنچ آن مرد  می‌دید خیال نبود و جواب این مثالیست نه مثل در مثال همین  قدر بس بود کی اگر بر سر امرودبن نرفتی هرگز آنها ندیدی خواه خیال خواه حقیقت|
  block
    block |آن زنی می‌خواست تا با مول خود|
    block |بر زند در پیش شوی گول خود|
  block
    block |پس به شوهر گفت زن کای نیکبخت|
    block |من برآیم میوه چیدن بر درخت|
  block
    block |چون برآمد بر درخت آن زن گریست|
    block |چون ز بالا سوی شوهر بنگریست|
  block
    block |گفت شوهر را کای مابون رد|
    block |کیست آن لوطی که بر تو می‌فتد|
  block
    block |تو به زیر او چو زن بغنوده‌ای|
    block |ای فلان تو خود مخنث بوده‌ای|
  block
    block |گفت شوهر نه سرت گویی بگشت|
    block |ورنه اینجا نیست غیر من به دشت|
  block
    block |زن مکرر کرد که آن با برطله|
    block |کیست بر پشتت فرو خفته هله|
  block
    block |گفت ای زن هین فرود آ از درخت|
    block |که سرت گشت و خرف گشتی تو سخت|
  block
    block |چون فرود آمد بر آمد شوهرش|
    block |زن کشید آن مول را اندر برش|
  block
    block |گفت شوهر کیست آن ای روسپی|
    block |که به بالای تو آمد چون کپی|
  block
    block |گفت زن نه نیست اینجا غیر من|
    block |هین سرت برگشته شد هرزه متن|
  block
    block |او مکرر کرد بر زن آن سخن|
    block |گفت زن این هست از امرودبن|
  block
    block |از سر امرودبن من هم‌چنان|
    block |کژ همی دیدم که تو ای قلتبان|
  block
    block |هین فرود آ تا ببینی هیچ نیست|
    block |این همه تخییل از امروبنیست|
  block
    block |هزل تعلیمست آن را جد شنو|
    block |تو مشو بر ظاهر هزلش گرو|
  block
    block |هر جدی هزلست پیش هازلان|
    block |هزلها جدست پیش عاقلان|
  block
    block |کاهلان امرودبن جویند لیک|
    block |تا بدان امرودبن راهیست نیک|
  block
    block |نقل کن ز امرودبن که اکنون برو|
    block |گشته‌ای تو خیره‌چشم و خیره‌رو|
  block
    block |این منی و هستی اول بود|
    block |که برو دیده کژ و احول بود|
  block
    block |چون فرود آیی ازین امرودبن|
    block |کژ نماند فکرت و چشم و سخن|
  block
    block |یک درخت بخت بینی گشته این|
    block |شاخ او بر آسمان هفتمین|
  block
    block |چون فرود آیی ازو گردی جدا|
    block |مبدلش گرداند از رحمت خدا|
  block
    block |زین تواضع که فرود آیی خدا|
    block |راست بینی بخشد آن چشم ترا|
  block
    block |راست بینی گر بدی آسان و زب|
    block |مصطفی کی خواستی آن را ز رب|
  block
    block |گفت بنما جزو جزو از فوق و پست|
    block |آنچنان که پیش تو آن جزو هست|
  block
    block |بعد از آن بر رو بر آن امرودبن|
    block |که مبدل گشت و سبز از امر کن|
  block
    block |چون درخت موسوی شد این درخت|
    block |چون سوی موسی کشانیدی تو رخت|
  block
    block |آتش او را سبز و خرم می‌کند|
    block |شاخ او انی انا الله می‌زند|
  block
    block |زیر ظلش جمله حاجاتت روا|
    block |این چنین باشد الهی کیمیا|
  block
    block |آن منی و هستیت باشد حلال|
    block |که درو بینی صفات ذوالجلال|
  block
    block |شد درخت کژ مقوم حق‌نما|
    block |اصله ثابت و فرعه فی‌السما|