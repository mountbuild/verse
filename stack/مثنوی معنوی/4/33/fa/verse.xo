
block |پیدا کردن سلیمان علیه‌السلام کی مرا خالصا لامر الله جهدست در ایمان تو یک ذره غرضی نیست مرا نه در نفس تو و حسن تو و نه در ملک تو خود بینی چون چشم جان باز شود به نورالله|
  block
    block |هین بیا که من رسولم دعوتی|
    block |چون اجل شهوت‌کشم نه شهوتی|
  block
    block |ور بود شهوت امیر شهوتم|
    block |نه اسیر شهوت روی بتم|
  block
    block |بت‌شکن بودست اصل اصل ما|
    block |چون خلیل حق و جمله انبیا|
  block
    block |گر در آییم ای رهی در بتکده|
    block |بت سجود آرد نه ما در معبده|
  block
    block |احمد و بوجهل در بتخانه رفت|
    block |زین شدن تا آن شدن فرقیست زفت|
  block
    block |این در آید سر نهند او را بتان|
    block |آن در آید سر نهد چون امتان|
  block
    block |این جهان شهوتی بتخانه‌ایست|
    block |انبیا و کافران را لانه‌ایست|
  block
    block |لیک شهوت بندهٔ پاکان بود|
    block |زر نسوزد زانک نقد کان بود|
  block
    block |کافران قلب‌اند و پاکان هم‌چو زر|
    block |اندرین بوته درند این دو نفر|
  block
    block |قلب چون آمد سیه شد در زمان|
    block |زر در آمد شد زری او عیان|
  block
    block |دست و پا انداخت زر در بوته خوش|
    block |در رخ آتش همی خندد رگش|
  block
    block |جسم ما روپوش ما شد در جهان|
    block |ما چو دریا زیر این که در نهان|
  block
    block |شاه دین را منگر ای نادان بطین|
    block |کین نظر کردست ابلیس لعین|
  block
    block |کی توان اندود این خورشید را|
    block |با کف گل تو بگو آخر مرا|
  block
    block |گر بریزی خاک و صد خاکسترش|
    block |بر سر نور او برآید بر سرش|
  block
    block |که کی باشد کو بپوشد روی آب|
    block |طین کی باشد کو بپوشد آفتاب|
  block
    block |خیز بلقیسا چو ادهم شاه‌وار|
    block |دود ازین ملک دو سه روزه بر آر|