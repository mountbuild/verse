
block |رفتن ذوالقرنین به کوه قاف و درخواست کردن کی ای کوه قاف از عظمت صفت حق ما را بگو و گفتن کوه قاف کی صفت عظمت او در گفت نیاید  کی پیش آنها ادراکها فدا شود و لابه کردن ذوالقرنین کی از صنایعش کی در خاطر داری و بر تو گفتن آن آسان‌تر بود بگوی|
  block
    block |رفت ذوالقرنین سوی کوه قاف|
    block |دید او را کز زمرد بود صاف|
  block
    block |گرد عالم حلقه گشته او محیط|
    block |ماند حیران اندر آن خلق بسیط|
  block
    block |گفت تو کوهی دگرها چیستند|
    block |که به پیش عظم تو بازیستند|
  block
    block |گفت رگهای من‌اند آن کوهها|
    block |مثل من نبوند در حسن و بها|
  block
    block |من به هر شهری رگی دارم نهان|
    block |بر عروقم بسته اطراف جهان|
  block
    block |حق چو خواهد زلزلهٔ شهری مرا|
    block |گوید او من بر جهانم عرق را|
  block
    block |پس بجنبانم من آن رگ را بقهر|
    block |که بدان رگ متصل گشتست شهر|
  block
    block |چون بگوید بس شود ساکن رگم|
    block |ساکنم وز روی فعل اندر تگم|
  block
    block |هم‌چو مرهم ساکن و بس کارکن|
    block |چون خرد ساکن وزو جنبان سخن|
  block
    block |نزد آنکس که نداند عقلش این|
    block |زلزله هست از بخارات زمین|