
block |اطوار و منازل خلقت آدمی از ابتدا|
  block
    block |آمده اول به اقلیم جماد|
    block |وز جمادی در نباتی اوفتاد|
  block
    block |سالها اندر نباتی عمر کرد|
    block |وز جمادی یاد ناورد از نبرد|
  block
    block |وز نباتی چون به حیوانی فتاد|
    block |نامدش حال نباتی هیچ یاد|
  block
    block |جز همین میلی که دارد سوی آن|
    block |خاصه در وقت بهار و ضیمران|
  block
    block |هم‌چو میل کودکان با مادران|
    block |سر میل خود نداند در لبان|
  block
    block |هم‌چو میل مفرط هر نو مرید|
    block |سوی آن پیر جوانبخت مجید|
  block
    block |جزو عقل این از آن عقل کلست|
    block |جنبش این سایه زان شاخ گلست|
  block
    block |سایه‌اش فانی شود آخر درو|
    block |پس بداند سر میل و جست و جو|
  block
    block |سایهٔ شاخ دگر ای نیکبخت|
    block |کی بجنبد گر نجنبد این درخت|
  block
    block |باز از حیوان سوی انسانیش|
    block |می‌کشید آن خالقی که دانیش|
  block
    block |هم‌چنین اقلیم تا اقلیم رفت|
    block |تا شد اکنون عاقل و دانا و زفت|
  block
    block |عقلهای اولینش یاد نیست|
    block |هم ازین عقلش تحول کردنیست|
  block
    block |تا رهد زین عقل پر حرص و طلب|
    block |صد هزاران عقل بیند بوالعجب|
  block
    block |گر چو خفته گشت و شد ناسی ز پیش|
    block |کی گذارندش در آن نسیان خویش|
  block
    block |باز از آن خوابش به بیداری کشند|
    block |که کند بر حالت خود ریش‌خند|
  block
    block |که چه غم بود آنک می‌خوردم به خواب|
    block |چون فراموشم شد احوال صواب|
  block
    block |چون ندانستم که آن غم و اعتلال|
    block |فعل خوابست و فریبست و خیال|
  block
    block |هم‌چنان دنیا که حلم نایمست|
    block |خفته پندارد که این خود دایمست|
  block
    block |تا بر آید ناگهان صبح اجل|
    block |وا رهد از ظلمت ظن و دغل|
  block
    block |خنده‌اش گیرد از آن غمهای خویش|
    block |چون ببیند مستقر و جای خویش|
  block
    block |هر چه تو در خواب بینی نیک و بد|
    block |روز محشر یک به یک پیدا شود|
  block
    block |آنچ کردی اندرین خواب جهان|
    block |گرددت هنگام بیداری عیان|
  block
    block |تا نپنداری که این بد کردنیست|
    block |اندرین خواب و ترا تعبیر نیست|
  block
    block |بلک این خنده بود گریه و زفیر|
    block |روز تعبیر ای ستمگر بر اسیر|
  block
    block |گریه و درد و غم و زاری خود|
    block |شادمانی دان به بیداری خود|
  block
    block |ای دریده پوستین یوسفان|
    block |گرگ بر خیزی ازین خواب گران|
  block
    block |گشته گرگان یک به یک خوهای تو|
    block |می‌درانند از غضب اعضای تو|
  block
    block |خون نخسپد بعد مرگت در قصاص|
    block |تو مگو که مردم و یابم خلاص|
  block
    block |این قصاص نقد حیلت‌سازیست|
    block |پیش زخم آن قصاص این بازیست|
  block
    block |زین لعب خواندست دنیا را خدا|
    block |کین جزا لعبست پیش آن جزا|
  block
    block |این جزا تسکین جنگ و فتنه‌ایست|
    block |آن چو اخصا است و این چون ختنه‌ایست|