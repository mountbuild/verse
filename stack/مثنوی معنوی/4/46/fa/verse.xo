
block |باز آمدن آن شاعر بعد چند سال به امید همان صله و هزار دینار فرمودن بر قاعدهٔ خویش و گفتن وزیر نو هم حسن نام شاه را کی این سخت بسیارست و ما را خرجهاست و خزینه خالیست و من او را بده یک آن خشنود کنم|
  block
    block |بعد سالی چند بهر رزق و کشت|
    block |شاعر از فقر و عوز محتاج گشت|
  block
    block |گفت وقت فقر و تنگی دو دست|
    block |جست و جوی آزموده بهترست|
  block
    block |درگهی را که آزمودم در کرم|
    block |حاجت نو را بدان جانب برم|
  block
    block |معنی الله گفت آن سیبویه|
    block |یولهون فی الحوائج هم لدیه|
  block
    block |گفت الهنا فی حوائجنا الیک|
    block |والتمسناها وجدناها لدیک|
  block
    block |صد هزاران عاقل اندر وقت درد|
    block |جمله نالان پیش آن دیان فرد|
  block
    block |هیچ دیوانهٔ فلیوی این کند|
    block |بر بخیلی عاجزی کدیه تند|
  block
    block |گر ندیدندی هزاران بار بیش|
    block |عاقلان کی جان کشیدندیش پیش|
  block
    block |بلک جملهٔ ماهیان در موجها|
    block |جملهٔ پرندگان بر اوجها|
  block
    block |پیل و گرگ و حیدر اشکار نیز|
    block |اژدهای زفت و مور و مار نیز|
  block
    block |بلک خاک و باد و آب و هر شرار|
    block |مایه زو یابند هم دی هم بهار|
  block
    block |هر دمش لابه کند این آسمان|
    block |که فرو مگذارم ای حق یک زمان|
  block
    block |استن من عصمت و حفظ تو است|
    block |جمله مطوی یمین آن دو دست|
  block
    block |وین زمین گوید که دارم بر قرار|
    block |ای که بر آبم تو کردستی سوار|
  block
    block |جملگان کیسه ازو بر دوختند|
    block |دادن حاجت ازو آموختند|
  block
    block |هر نبیی زو برآورده برات|
    block |استعینوا منه صبرا او صلات|
  block
    block |هین ازو خواهید نه از غیر او|
    block |آب در یم جو مجو در خشک جو|
  block
    block |ور بخواهی از دگر هم او دهد|
    block |بر کف میلش سخا هم او نهد|
  block
    block |آنک معرض را ز زر قارون کند|
    block |رو بدو آری به طاعت چون کند|
  block
    block |بار دیگر شاعر از سودای داد|
    block |روی سوی آن شه محسن نهاد|
  block
    block |هدیهٔ شاعر چه باشد شعر نو|
    block |پیش محسن آرد و بنهد گرو|
  block
    block |محسنان با صد عطا و جود و بر|
    block |زر نهاده شاعران را منتظر|
  block
    block |پیششان شعری به از صدتنگ شعر|
    block |خاصه شاعر کو گهر آرد ز قعر|
  block
    block |آدمی اول حریص نان بود|
    block |زانک قوت و نان ستون جان بود|
  block
    block |سوی کسب و سوی غصب و صد حیل|
    block |جان نهاده بر کف از حرص و امل|
  block
    block |چون بنادر گشت مستغنی ز نان|
    block |عاشق نامست و مدح شاعران|
  block
    block |تا که اصل و فصل او را بر دهند|
    block |در بیان فضل او منبر نهند|
  block
    block |تا که کر و فر و زر بخشی او|
    block |هم‌چو عنبر بو دهد در گفت و گو|
  block
    block |خلق ما بر صورت خود کرد حق|
    block |وصف ما از وصف او گیرد سبق|
  block
    block |چونک آن خلاق شکر و حمدجوست|
    block |آدمی را مدح‌جویی نیز خوست|
  block
    block |خاصه مرد حق که در فضلست چست|
    block |پر شود زان باد چون خیک درست|
  block
    block |ور نباشد اهل زان باد دروغ|
    block |خیک بدریدست کی گیرد فروغ|
  block
    block |این مثل از خود نگفتم ای رفیق|
    block |سرسری مشنو چو اهلی و مفیق|
  block
    block |این پیمبر گفت چون بشنید قدح|
    block |که چرا فربه شود احمد به مدح|
  block
    block |رفت شاعر پیش آن شاه و ببرد|
    block |شعر اندر شکر احسان کان نمرد|
  block
    block |محسنان مردند و احسانها بماند|
    block |ای خنک آن را که این مرکب براند|
  block
    block |ظالمان مردند و ماند آن ظلمها|
    block |وای جانی کو کند مکر و دها|
  block
    block |گفت پیغامبر خنک آن را که او|
    block |شد ز دنیا ماند ازو فعل نکو|
  block
    block |مرد محسن لیک احسانش نمرد|
    block |نزد یزدان دین و احسان نیست خرد|
  block
    block |وای آنکو مرد و عصیانش نمود|
    block |تا نپنداری به مرگ او جان ببرد|
  block
    block |این رها کن زانک شاعر بر گذر|
    block |وام‌دارست و قوی محتاج زر|
  block
    block |برد شاعر شعر سوی شهریار|
    block |بر امید بخشش و احسان پار|
  block
    block |نازنین شعری پر از در درست|
    block |بر امید و بوی اکرام نخست|
  block
    block |شاه هم بر خوی خود گفتش هزار|
    block |چون چنین بد عادت آن شهریار|
  block
    block |لیک این بار آن وزیر پر ز جود|
    block |بر براق عز ز دنیا رفته بود|
  block
    block |بر مقام او وزیر نو رئیس|
    block |گشته لیکن سخت بی‌رحم و خسیس|
  block
    block |گفت ای شه خرجها داریم ما|
    block |شاعری را نبود این بخشش جزا|
  block
    block |من به ربع عشر این ای مغتنم|
    block |مرد شاعر را خوش و راضی کنم|
  block
    block |خلق گفتندش که او از پیش‌دست|
    block |ده هزاران زین دلاور برده است|
  block
    block |بعد شکر کلک خایی چون کند|
    block |بعد سلطانی گدایی چون کند|
  block
    block |گفت بفشارم ورا اندر فشار|
    block |تا شود زار و نزار از انتظار|
  block
    block |آنگه ار خاکش دهم از راه من|
    block |در رباید هم‌چو گلبرگ از چمن|
  block
    block |این به من بگذار که استادم درین|
    block |گر تقاضاگر بود هر آتشین|
  block
    block |از ثریا گر بپرد تا ثری|
    block |نرم گردد چون ببیند او مرا|
  block
    block |گفت سلطانش برو فرمان تراست|
    block |لیک شادش کن که نیکوگوی ماست|
  block
    block |گفت او را و دو صد اومیدلیس|
    block |تو به من بگذار این بر من نویس|
  block
    block |پس فکندش صاحب اندر انتظار|
    block |شد زمستان و دی و آمد بهار|
  block
    block |شاعر اندر انتظارش پیر شد|
    block |پس زبون این غم و تدبیر شد|
  block
    block |گفت اگر زر نه که دشنامم دهی|
    block |تا رهد جانم ترا باشم رهی|
  block
    block |انتظارم کشت باری گو برو|
    block |تا رهد این جان مسکین از گرو|
  block
    block |بعد از آنش داد ربع عشر آن|
    block |ماند شاعر اندر اندیشهٔ گران|
  block
    block |کانچنان نقد و چنان بسیار بود|
    block |این که دیر اشکفت دستهٔ خار بود|
  block
    block |پس بگفتندش که آن دستور راد|
    block |رفت از دنیا خدا مزدت دهاد|
  block
    block |که مضاعف زو همی‌شد آن عطا|
    block |کم همی‌افتاد بخشش را خطا|
  block
    block |این زمان او رفت و احسان را ببرد|
    block |او نمرد الحق بلی احسان بمرد|
  block
    block |رفت از ما صاحب راد و رشید|
    block |صاحب سلاخ درویشان رسید|
  block
    block |رو بگیر این را و زینجا شب گریز|
    block |تا نگیرد با تو این صاحب‌ستیز|
  block
    block |ما به صد حیلت ازو این هدیه را|
    block |بستدیم ای بی‌خبر از جهد ما|
  block
    block |رو بایشان کرد و گفت ای مشفقان|
    block |از کجا آمد بگویید این عوان|
  block
    block |چیست نام این وزیر جامه‌کن|
    block |قوم گفتندش که نامش هم حسن|
  block
    block |گفت یا رب نام آن و نام این|
    block |چون یکی آمد دریغ ای رب دین|
  block
    block |آن حسن نامی که از یک کلک او|
    block |صد وزیر و صاحب آید جودخو|
  block
    block |این حسن کز ریش زشت این حسن|
    block |می‌توان بافید ای جان صد رسن|
  block
    block |بر چنین صاحب چو شه اصغا کند|
    block |شاه و ملکش را ابد رسوا کند|