
block |گفتن خلیل مر جبرئیل را علیهماالسلام  چون پرسیدش کی الک حاجة خلیل  جوابش داد کی اما الیک فلا|
  block
    block |من خلیل وقتم و او جبرئیل|
    block |من نخواهم در بلا او را دلیل|
  block
    block |او ادب ناموخت از جبریل راد|
    block |که بپرسید از خلیل حق مراد|
  block
    block |که مرادت هست تا یاری کنم|
    block |ورنه بگریزم سبکباری کنم|
  block
    block |گفت ابراهیم نی رو از میان|
    block |واسطه زحمت بود بعد العیان|
  block
    block |بهر این دنیاست مرسل رابطه|
    block |مؤمنان را زانک هست او واسطه|
  block
    block |هر دل ار سامع بدی وحی نهان|
    block |حرف و صوتی کی بدی اندر جهان|
  block
    block |گرچه او محو حقست و بی‌سرست|
    block |لیک کار من از آن نازکترست|
  block
    block |کردهٔ او کردهٔ شاهست لیک|
    block |پیش ضعفم بد نماینده‌ست نیک|
  block
    block |آنچ عین لطف باشد بر عوام|
    block |قهر شد بر نازنینان کرام|
  block
    block |بس بلا و رنج می‌باید کشید|
    block |عامه را تا فرق را توانند دید|
  block
    block |کین حروف واسطه ای یار غار|
    block |پیش واصل خار باشد خار خار|
  block
    block |بس بلا و رنج بایست و وقوف|
    block |تا رهد آن روح صافی از حروف|
  block
    block |لیک بعضی زین صدا کرتر شدند|
    block |باز بعضی صافی و برتر شدند|
  block
    block |هم‌چو آب نیل آمد این بلا|
    block |سعد را آبست و خون بر اشقیا|
  block
    block |هر که پایان‌بین‌تر او مسعودتر|
    block |جدتر او کارد که افزون دید بر|
  block
    block |زانک داند کین جهان کاشتن|
    block |هست بهر محشر و برداشتن|
  block
    block |هیچ عقدی بهر عین خود نبود|
    block |بلک از بهر مقام ربح و سود|
  block
    block |هیچ نبود منکری گر بنگری|
    block |منکری‌اش بهر عین منکری|
  block
    block |بل برای قهر خصم اندر حسد|
    block |یا فزونی جستن و اظهار خود|
  block
    block |وآن فزونی هم پی طمع دگر|
    block |بی‌معانی چاشنی ندهد صور|
  block
    block |زان همی‌پرسی چرا این می‌کنی|
    block |که صور زیتست و معنی روشنی|
  block
    block |ورنه این گفتن چرا از بهر چیست|
    block |چونک صورت بهر عین صورتیست|
  block
    block |این چرا گفتن سال از فایده‌ست|
    block |جز برای این چرا گفتن بدست|
  block
    block |از چه رو فایدهٔ جویی ای امین|
    block |چون بود فایده این خود همین|
  block
    block |پس نقوش آسمان و اهل زمین|
    block |نیست حکمت کان بود بهر همین|
  block
    block |گر حکیمی نیست این ترتیب چیست|
    block |ور حکیمی هست چون فعلش تهیست|
  block
    block |کس نسازد نقش گرمابه و خضاب|
    block |جز پی قصد صواب و ناصواب|