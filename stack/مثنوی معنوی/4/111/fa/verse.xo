
block |تفسیر این آیت کی و ما خلقنا السموات والارض و ما بینهما الا بالحق نیافریدمشان بهر همین کی شما می‌بینید  بلک بهر معنی و حکمت باقیه کی شما نمی‌بینید آن را|
  block
    block |هیچ نقاشی نگارد زین نقش|
    block |بی امید نفع بهر عین نقش|
  block
    block |بلک بهر میهمانان و کهان|
    block |که به فرجه وارهند از اندهان|
  block
    block |شادی بچگان و یاد دوستان|
    block |دوستان رفته را از نقش آن|
  block
    block |هیچ کوزه‌گر کند کوزه شتاب|
    block |بهر عین کوزه نه بر بوی آب|
  block
    block |هیچ کاسه گر کند کاسه تمام|
    block |بهر عین کاسه نه بهر طعام|
  block
    block |هیچ خطاطی نویسد خط به فن|
    block |بهر عین خط نه بهر خواندن|
  block
    block |نقش ظاهر بهر نقش غایبست|
    block |وان برای غایب دیگر ببست|
  block
    block |تا سوم چارم دهم بر می‌شمر|
    block |این فواید را به مقدار نظر|
  block
    block |هم‌چو بازیهای شطرنج ای پسر|
    block |فایدهٔ هر لعب در تالی نگر|
  block
    block |این نهادند بهر آن لعب نهان|
    block |وان برای آن و آن بهر فلان|
  block
    block |هم‌چنین دیده جهات اندر جهات|
    block |در پی هم تا رسی در برد و مات|
  block
    block |اول از بهر دوم باشد چنان|
    block |که شدن بر پایه‌های نردبان|
  block
    block |و آن دوم بهر سوم می‌دان تمام|
    block |تا رسی تو پایه پایه تا به بام|
  block
    block |شهوت خوردن ز بهر آن منی|
    block |آن منی از بهر نسل و روشنی|
  block
    block |کندبینش می‌نبیند غیر این|
    block |عقل او بی‌سیر چون نبت زمین|
  block
    block |نبت را چه خوانده چه ناخوانده|
    block |هست پای او به گل در مانده|
  block
    block |گر سرش جنبد پیر باد رو|
    block |تو به سر جنبانیش غره مشو|
  block
    block |آن سرش گوید سمعنا ای صبا|
    block |پای او گوید عصینا خلنا|
  block
    block |چون ندارد سیر می‌راند چون عام|
    block |بر توکل می‌نهد چون کور گام|
  block
    block |بر توکل تا چه آید در نبرد|
    block |چون توکل کردن اصحاب نرد|
  block
    block |وآن نظرهایی که آن افسرده نیست|
    block |جز رونده و جز درندهٔ پرده نیست|
  block
    block |آنچ در ده سال خواهد آمدن|
    block |این زمان بیند به چشم خویشتن|
  block
    block |هم‌چنین هر کس به اندازهٔ نظر|
    block |غیب و مستقبل ببیند خیر وشر|
  block
    block |چونک سد پیش و سد پس نماند|
    block |شد گذاره چشم و لوح غیب خواند|
  block
    block |چون نظر پس کرد تا بدو وجود|
    block |ماجرا و آغاز هستی رو نمود|
  block
    block |بحث املاک زمین با کبریا|
    block |در خلیفه کردن بابای ما|
  block
    block |چون نظر در پیش افکند او بدید|
    block |آنچ خواهد بود تا محشر پدید|
  block
    block |پس ز پس می‌بیند او تا اصل اصل|
    block |پیش می‌بیند عیان تا روز فصل|
  block
    block |هر کسی اندازهٔ روشن‌دلی|
    block |غیب را بیند به قدر صیقلی|
  block
    block |هر که صیقل بیش کرد او بیش دید|
    block |بیشتر آمد برو صورت پدید|
  block
    block |گر تو گویی کان صفا فضل خداست|
    block |نیز این توفیق صیقل زان عطاست|
  block
    block |قدر همت باشد آن جهد و دعا|
    block |لیس للانسان الا ما سعی|
  block
    block |واهب همت خداوندست و بس|
    block |همت شاهی ندارد هیچ خس|
  block
    block |نیست تخصیص خدا کس را به کار|
    block |مانع طوع و مراد و اختیار|
  block
    block |لیک چون رنجی دهد بدبخت را|
    block |او گریزاند به کفران رخت را|
  block
    block |نیکبختی را چو حق رنجی دهد|
    block |رخت را نزدیکتر وا می‌نهد|
  block
    block |بددلان از بیم جان در کارزار|
    block |کرده اسباب هزیمت اختیار|
  block
    block |پردلان در جنگ هم از بیم جان|
    block |حمله کرده سوی صف دشمنان|
  block
    block |رستمان را ترس و غم وا پیش برد|
    block |هم ز ترس آن بددل اندر خویش مرد|
  block
    block |چون محک آمد بلا و بیم جان|
    block |زان پدید آید شجاع از هر جبان|