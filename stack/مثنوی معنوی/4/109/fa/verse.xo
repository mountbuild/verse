
block |در بیان آنک شناسای قدرت حق نپرسد کی بهشت و دوزخ کجاست|
  block
    block |هر کجا خدا دوزخ کند|
    block |اوج را بر مرغ دام و فخ کند|
  block
    block |هم ز دندانت برآید دردها|
    block |تا بگویی دوزخست و اژدها|
  block
    block |یا کند آب دهانت را عسل|
    block |که بگویی که بهشتست و حلل|
  block
    block |از بن دندان برویاند شکر|
    block |تا بدانی قوت حکم قدر|
  block
    block |پس به دندان بی‌گناهان را مگز|
    block |فکر کن از ضربت نامحترز|
  block
    block |نیل را بر قبطیان حق خون کند|
    block |سبطیان را از بلا محصون کند|
  block
    block |تا بدانی پیش حق تمییز هست|
    block |در میان هوشیار راه و مست|
  block
    block |نیل تمییز از خدا آموختست|
    block |که گشاد آن را و این را سخت بست|
  block
    block |لطف او عاقل کند مر نیل را|
    block |قهر او ابله کند قابیل را|
  block
    block |در جمادات از کرم عقل آفرید|
    block |عقل از عاقل به قهر خود برید|
  block
    block |در جماد از لطف عقلی شد پدید|
    block |وز نکال از عاقلان دانش رمید|
  block
    block |عقل چون باران به امر آنجا بریخت|
    block |عقل این سو خشم حق دید و گریخت|
  block
    block |ابر و خورشید و مه و نجم بلند|
    block |جمله بر ترتیب آیند و روند|
  block
    block |هر یکی ناید مگر در وقت خویش|
    block |که نه پس ماند ز هنگام و نه پیش|
  block
    block |چون نکردی فهم این را ز انبیا|
    block |دانش آوردند در سنگ و عصا|
  block
    block |تا جمادات دگر را بی لباس|
    block |چون عصا و سنگ داری از قیاس|
  block
    block |طاعت سنگ و عصا ظاهر شود|
    block |وز جمادات دگر مخبر شود|
  block
    block |که ز یزدان آگهیم و طایعیم|
    block |ما همه نی اتفاقی ضایعیم|
  block
    block |هم‌چو آب نیل دانی وقت غرق|
    block |کو میان هر دو امت کرد فرق|
  block
    block |چون زمین دانیش دانا وقت خسف|
    block |در حق قارون که قهرش کرد و نسف|
  block
    block |چون قمر که امر بشنید و شتافت|
    block |پس دو نیمه گشت بر چرخ و شکافت|
  block
    block |چون درخت و سنگ کاندر هر مقام|
    block |مصطفی را کرده ظاهرالسلام|