
block |نوشتن آن غلام قصهٔ شکایت نقصان اجری سوی پادشاه|
  block
    block |قصه کوته کن برای آن غلام|
    block |که سوی شه بر نوشتست او پیام|
  block
    block |قصه پر جنگ و پر هستی و کین|
    block |می‌فرستد پیش شاه نازنین|
  block
    block |کالبد نامه‌ست اندر وی نگر|
    block |هست لایق شاه را آنگه ببر|
  block
    block |گوشه‌ای رو نامه را بگشا بخوان|
    block |بین که حرفش هست در خورد شهان|
  block
    block |گر نباشد درخور آن را پاره کن|
    block |نامهٔ دیگر نویس و چاره کن|
  block
    block |لیک فتح نامهٔ تن زپ مدان|
    block |ورنه هر کس سر دل دیدی عیان|
  block
    block |نامه بگشادن چه دشوارست و صعب|
    block |کار مردانست نه طفلان کعب|
  block
    block |جمله بر فهرست قانع گشته‌ایم|
    block |زانک در حرص و هوا آغشته‌ایم|
  block
    block |باشد آن فهرست دامی عامه را|
    block |تا چنان دانند متن نامه را|
  block
    block |باز کن سرنامه را گردن متاب|
    block |زین سخن والله اعلم بالصواب|
  block
    block |هست آن عنوان چو اقرار زبان|
    block |متن نامهٔ سینه را کن امتحان|
  block
    block |که موافق هست با اقرار تو|
    block |تا منافق‌وار نبود کار تو|
  block
    block |چون جوالی بس گرانی می‌بری|
    block |زان نباید کم که در وی بنگری|
  block
    block |که چه داری در جوال از تلخ و خوش|
    block |گر همی ارزد کشیدن را بکش|
  block
    block |ورنه خالی کن جوالت را ز سنگ|
    block |باز خر خود را ازین بیگار و ننگ|
  block
    block |در جوال آن کن که می‌باید کشید|
    block |سوی سلطانان و شاهان رشید|