
block |بیان آنک روح حیوانی و عقل جز وی و وهم و خیال بر مثال دوغند و روح کی باقیست درین دوغ هم‌چون روغن پنهانست|
  block
    block |جوهر صدقت خفی شد در دروغ|
    block |هم‌چو طعم روغن اندر طعم دوغ|
  block
    block |آن دروغت این تن فانی بود|
    block |راستت آن جان ربانی بود|
  block
    block |سالها این دوغ تن پیدا و فاش|
    block |روغن جان اندرو فانی و لاش|
  block
    block |تا فرستد حق رسولی بنده‌ای|
    block |دوغ را در خمره جنباننده‌ای|
  block
    block |تا بجنباند به هنجار و به فن|
    block |تا بدانم من که پنهان بود من|
  block
    block |یا کلام بنده‌ای کان جزو اوست|
    block |در رود در گوش او کو وحی جوست|
  block
    block |اذن مؤمن وحی ما را واعیست|
    block |آنچنان گوشی قرین داعیست|
  block
    block |هم‌چنانک گوش طفل از گفت مام|
    block |پر شود ناطق شود او درکلام|
  block
    block |ور نباشد طفل را گوش رشد|
    block |گفت مادر نشنود گنگی شود|
  block
    block |دایما هر کر اصلی گنگ بود|
    block |ناطق آنکس شد که از مادر شنود|
  block
    block |دانک گوش کر و گنگ از آفتیست|
    block |که پذیرای دم و تعلیم نیست|
  block
    block |آنک بی‌تعلیم بد ناطق خداست|
    block |که صفات او ز علتها جداست|
  block
    block |یا چو آدم کرده تلقینش خدا|
    block |بی‌حجاب مادر و دایه و ازا|
  block
    block |یا مسیحی که به تعلیم ودود|
    block |در ولادت ناطق آمد در وجود|
  block
    block |از برای دفع تهمت در ولاد|
    block |که نزادست از زنا و از فساد|
  block
    block |جنبشی بایست اندر اجتهاد|
    block |تا که دوغ آن روغن از دل باز داد|
  block
    block |روغن اندر دوغ باشد چون عدم|
    block |دوغ در هستی برآورده علم|
  block
    block |آنک هستت می‌نماید هست پوست|
    block |وآنک فانی می‌نماید اصل اوست|
  block
    block |دوغ روغن ناگرفتست و کهن|
    block |تا بنگزینی بنه خرجش مکن|
  block
    block |هین بگردانش به دانش دست دست|
    block |تا نماید آنچ پنهان کرده است|
  block
    block |زآنک این فانی دلیل باقیست|
    block |لابهٔ مستان دلیل ساقیست|