
block |دلداری کردن و نواختن سلیمان علیه‌السلام مر آن رسولان را  و دفع وحشت و آزار از دل ایشان و عذر قبول ناکردن هدیه شرح  کردن با ایشان|
  block
    block |ای رسولان می‌فرستمتان رسول|
    block |رد من بهتر شما را از قبول|
  block
    block |پیش بلقیس آنچ دیدیت از عجب|
    block |باز گویید از بیابان ذهب|
  block
    block |تا بداند که به زر طامع نه‌ایم|
    block |ما زر از زرآفرین آورده‌ایم|
  block
    block |آنک گر خواهد همه خاک زمین|
    block |سر به سر زر گردد و در ثمین|
  block
    block |حق برای آن کند ای زرگزین|
    block |روز محشر این زمین را نقره گین|
  block
    block |فارغیم از زر که ما بس پر فنیم|
    block |خاکیان را سر به سر زرین کنیم|
  block
    block |از شما کی کدیهٔ زر می‌کنیم|
    block |ما شما را کیمیاگر می‌کنیم|
  block
    block |ترک آن گیرید گر ملک سباست|
    block |که برون آب و گل بس ملکهاست|
  block
    block |تخته‌بندست آن که تختش خوانده‌ای|
    block |صدر پنداری و بر در مانده‌ای|
  block
    block |پادشاهی نیستت بر ریش خود|
    block |پادشاهی چون کنی بر نیک و بد|
  block
    block |بی‌مراد تو شود ریشت سپید|
    block |شرم دار از ریش خود ای کژ امید|
  block
    block |مالک الملک است هر کش سر نهد|
    block |بی‌جهان خاک صد ملکش دهد|
  block
    block |لیک ذوق سجده‌ای پیش خدا|
    block |خوشتر آید از دو صد دولت ترا|
  block
    block |پس بنالی که نخواهم ملکها|
    block |ملک آن سجده مسلم کن مرا|
  block
    block |پادشاهان جهان از بدرگی|
    block |بو نبردند از شراب بندگی|
  block
    block |ورنه ادهم‌وار سرگردان و دنگ|
    block |ملک را برهم زدندی بی‌درنگ|
  block
    block |لیک حق بهر ثبات این جهان|
    block |مهرشان بنهاد بر چشم و دهان|
  block
    block |تا شود شیرین بریشان تخت و تاج|
    block |که ستانیم از جهانداران خراج|
  block
    block |از خراج ار جمع آری زر چو ریگ|
    block |آخر آن از تو بماند مردریگ|
  block
    block |همره جانت نگردد ملک و زر|
    block |زر بده سرمه ستان بهر نظر|
  block
    block |تا ببینی کین جهان چاهیست تنگ|
    block |یوسفانه آن رسن آری به چنگ|
  block
    block |تا بگوید چون ز چاه آیی به بام|
    block |جان که یا بشرای هذا لی غلام|
  block
    block |هست در چاه انعکاسات نظر|
    block |کمترین آنک نماید سنگ زر|
  block
    block |وقت بازی کودکان را ز اختلال|
    block |می‌نماید آن خزفها زر و مال|
  block
    block |عارفانش کیمیاگر گشته‌اند|
    block |تا که شد کانها بر ایشان نژند|