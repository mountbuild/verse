
block |حکایت آن مداح کی از جهت ناموس شکر ممدوح می‌کرد و بوی اندوه و غم اندرون او و خلاقت دلق ظاهر او می‌نمود کی آن  شکرها لافست و دروغ|
  block
    block |آن یکی با دلق آمد از عراق|
    block |باز پرسیدند یاران از فراق|
  block
    block |گفت آری بد فراق الا سفر|
    block |بود بر من بس مبارک مژده‌ور|
  block
    block |که خلیفه داد ده خلعت مرا|
    block |که قرینش باد صد مدح و ثنا|
  block
    block |شکرها و حمدها بر می‌شمرد|
    block |تا که شکر از حد و اندازه ببرد|
  block
    block |پس بگفتندش که احوال نژند|
    block |بر دروغ تو گواهی می‌دهند|
  block
    block |تن برهنه سر برهنه سوخته|
    block |شکر را دزدیده یا آموخته|
  block
    block |کو نشان شکر و حمد میر تو|
    block |بر سر و بر پای بی توفیر تو|
  block
    block |گر زبانت مدح آن شه می‌تند|
    block |هفت اندامت شکایت می‌کند|
  block
    block |در سخای آن شه و سلطان جود|
    block |مر ترا کفشی و شلواری نبود|
  block
    block |گفت من ایثار کردم آنچ داد|
    block |میر تقصیری نکرد از افتقاد|
  block
    block |بستدم جمله عطاها از امیر|
    block |بخش کردم بر یتیم و بر فقیر|
  block
    block |مال دادم بستدم عمر دراز|
    block |در جزا زیرا که بودم پاک‌باز|
  block
    block |پس بگفتندش مبارک مال رفت|
    block |چیست اندر باطنت این دود نفت|
  block
    block |صد کراهت در درون تو چو خار|
    block |کی بود انده نشان ابتشار|
  block
    block |کو نشان عشق و ایثار و رضا|
    block |گر درستست آنچ گفتی ما مضی|
  block
    block |خود گرفتم مال گم شد میل کو|
    block |سیل اگر بگذشت جای سیل کو|
  block
    block |چشم تو گر بد سیاه و جان‌فزا|
    block |گر نماند او جان‌فزا ازرق چرا|
  block
    block |کو نشان پاک‌بازی ای ترش|
    block |بوی لاف کژ همی‌آید خمش|
  block
    block |صد نشان باشد درون ایثار را|
    block |صد علامت هست نیکوکار را|
  block
    block |مال در ایثار اگر گردد تلف|
    block |در درون صد زندگی آید خلف|
  block
    block |در زمین حق زراعت کردنی|
    block |تخمهای پاک آنگه دخل نی|
  block
    block |گر نروید خوشه از روضات هو|
    block |پس چه واسع باشد ارض الله بگو|
  block
    block |چونک این ارض فنا بی‌ریع نیست|
    block |چون بود ارض الله آن مستوسعیست|
  block
    block |این زمین را ریع او خود بی‌حدست|
    block |دانه‌ای را کمترین خود هفصدست|
  block
    block |حمد گفتی کو نشان حامدون|
    block |نه برونت هست اثر نه اندرون|
  block
    block |حمد عارف مر خدا را راستست|
    block |که گواه حمد او شد پا و دست|
  block
    block |از چه تاریک جسمش بر کشید|
    block |وز تک زندان دنیااش خرید|
  block
    block |اطلس تقوی و نور مؤتلف|
    block |آیت حمدست او را بر کتف|
  block
    block |وا رهیده از جهان عاریه|
    block |ساکن گلزار و عین جاریه|
  block
    block |بر سریر سر عالی‌همتش|
    block |مجلس و جا و مقام و رتبتش|
  block
    block |مقعد صدقی که صدیقان درو|
    block |جمله سر سبزند و شاد و تازه‌رو|
  block
    block |حمدشان چون حمد گلشن از بهار|
    block |صد نشانی دارد و صد گیر و دار|
  block
    block |بر بهارش چشمه و نخل و گیاه|
    block |وآن گلستان و نگارستان گواه|
  block
    block |شاهد شاهد هزاران هر طرف|
    block |در گواهی هم‌چو گوهر بر صدف|
  block
    block |بوی سر بد بیاید از دمت|
    block |وز سر و رو تابد ای لافی غمت|
  block
    block |بوشناسانند حاذق در مصاف|
    block |تو به جلدی های هو کم کن گزاف|
  block
    block |تو ملاف از مشک کان بوی پیاز|
    block |از دم تو می‌کند مکشوف راز|
  block
    block |گل‌شکر خوردم همی‌گویی و بوی|
    block |می‌زند از سیر که یافه مگوی|
  block
    block |هست دل مانندهٔ خانهٔ کلان|
    block |خانهٔ دل را نهان همسایگان|
  block
    block |از شکاف روزن و دیوارها|
    block |مطلع گردند بر اسرار ما|
  block
    block |از شکافی که ندارد هیچ وهم|
    block |صاحب خانه و ندارد هیچ سهم|
  block
    block |از نبی بر خوان که دیو و قوم او|
    block |می‌برند از حال انسی خفیه بو|
  block
    block |از رهی که انس از آن آگاه نیست|
    block |زانک زین محسوس و زین اشباه نیست|
  block
    block |در میان ناقدان زرقی متن|
    block |با محک ای قلب دون لافی مزن|
  block
    block |مر محک را ره بود در نقد و قلب|
    block |که خدایش کرد امیر جسم و قلب|
  block
    block |چون شیاطین با غلیظیهای خویش|
    block |واقف‌اند از سر ما و فکر و کیش|
  block
    block |مسلکی دارند دزدیده درون|
    block |ما ز دزدیهای ایشان سرنگون|
  block
    block |دم به دم خبط و زیانی می‌کنند|
    block |صاحب نقب و شکاف روزنند|
  block
    block |پس چرا جان‌های روشن در جهان|
    block |بی‌خبر باشند از حال نهان|
  block
    block |در سرایت کمتر از دیوان شدند|
    block |روحها که خیمه بر گردون زدند|
  block
    block |دیو دزدانه سوی گردون رود|
    block |از شهاب محرق او مطعون شود|
  block
    block |سرنگون از چرخ زیر افتد چنان|
    block |که شقی در جنگ از زخم سنان|
  block
    block |آن ز رشک روحهای دل‌پسند|
    block |از فلکشان سرنگون می‌افکنند|
  block
    block |تو اگر شلی و لنگ و کور و کر|
    block |این گمان بر روحهای مه مبر|
  block
    block |شرم دار و لاف کم زن جان مکن|
    block |که بسی جاسوس هست آن سوی تن|