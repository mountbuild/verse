
block |چالیش عقل با نفس هم چون تنازع  مجنون با ناقه میل مجنون  سوی حره میل ناقه واپس سوی کره  چنانک گفت مجنون هوا ناقتی خلفی و قدامی الهوی  و انی و ایاها لمختلفان|
  block
    block |هم‌چو مجنون‌اند و چون ناقه‌ش یقین|
    block |می‌کشد آن پیش و این واپس به کین|
  block
    block |میل مجنون پیش آن لیلی روان|
    block |میل ناقه پس پی کره دوان|
  block
    block |یک دم ار مجنون ز خود غافل بدی|
    block |ناقه گردیدی و واپس آمدی|
  block
    block |عشق و سودا چونک پر بودش بدن|
    block |می‌نبودش چاره از بی‌خود شدن|
  block
    block |آنک او باشد مراقب عقل بود|
    block |عقل را سودای لیلی در ربود|
  block
    block |لیک ناقه بس مراقب بود و چست|
    block |چون بدیدی او مهار خویش سست|
  block
    block |فهم کردی زو که غافل گشت و دنگ|
    block |رو سپس کردی به کره بی‌درنگ|
  block
    block |چون به خود باز آمدی دیدی ز جا|
    block |کو سپس رفتست بس فرسنگها|
  block
    block |در سه روزه ره بدین احوالها|
    block |ماند مجنون در تردد سالها|
  block
    block |گفت ای ناقه چو هر دو عاشقیم|
    block |ما دو ضد پس همره نالایقیم|
  block
    block |نیستت بر وفق من مهر و مهار|
    block |کرد باید از تو صحبت اختیار|
  block
    block |این دو همره یکدگر را راه‌زن|
    block |گمره آن جان کو فرو ناید ز تن|
  block
    block |جان ز هجر عرش اندر فاقه‌ای|
    block |تن ز عشق خاربن چون ناقه‌ای|
  block
    block |جان گشاید سوی بالا بالها|
    block |در زده تن در زمین چنگالها|
  block
    block |تا تو با من باشی ای مردهٔ وطن|
    block |پس ز لیلی دور ماند جان من|
  block
    block |روزگارم رفت زین گون حالها|
    block |هم‌چو تیه و قوم موسی سالها|
  block
    block |خطوتینی بود این ره تا وصال|
    block |مانده‌ام در ره ز شستت شصت سال|
  block
    block |راه نزدیک و بماندم سخت دیر|
    block |سیر گشتم زین سواری سیرسیر|
  block
    block |سرنگون خود را از اشتر در فکند|
    block |گفت سوزیدم ز غم تا چندچند|
  block
    block |تنگ شد بر وی بیابان فراخ|
    block |خویشتن افکند اندر سنگلاخ|
  block
    block |آنچنان افکند خود را سخت زیر|
    block |که مخلخل گشت جسم آن دلیر|
  block
    block |چون چنان افکند خود را سوی پست|
    block |از قضا آن لحظه پایش هم شکست|
  block
    block |پای را بر بست و گفتا گو شوم|
    block |در خم چوگانش غلطان می‌روم|
  block
    block |زین کند نفرین حکیم خوش‌دهن|
    block |بر سواری کو فرو ناید ز تن|
  block
    block |عشق مولی کی کم از لیلی بود|
    block |گوی گشتن بهر او اولی بود|
  block
    block |گوی شو می‌گرد بر پهلوی صدق|
    block |غلط غلطان در خم چوگان عشق|
  block
    block |کین سفر زین پس بود جذب خدا|
    block |وان سفر بر ناقه باشد سیر ما|
  block
    block |این چنین سیریست مستثنی ز جنس|
    block |کان فزود از اجتهاد جن و انس|
  block
    block |این چنین جذبیست نی هر جذب عام|
    block |که نهادش فضل احمد والسلام|