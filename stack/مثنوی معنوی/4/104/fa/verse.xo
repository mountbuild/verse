
block |قصهٔ آن زن کی طفل او بر سر ناودان غیژید و خطر افتادن بود و از علی کرم‌الله وجهه چاره جست|
  block
    block |یک زنی آمد به پیش مرتضی|
    block |گفت شد بر ناودان طفلی مرا|
  block
    block |گرش می‌خوانم نمی‌آید به دست|
    block |ور هلم ترسم که افتد او به پست|
  block
    block |نیست عاقل تا که دریابد چون ما|
    block |گر بگویم کز خطر سوی من آ|
  block
    block |هم اشارت را نمی‌داند به دست|
    block |ور بداند نشنود این هم بدست|
  block
    block |بس نمودم شیر و پستان را بدو|
    block |او همی گرداند از من چشم و رو|
  block
    block |از برای حق شمایید ای مهان|
    block |دستگیر این جهان و آن جهان|
  block
    block |زود درمان کن که می‌لرزد دلم|
    block |که بدرد از میوهٔ دل بسکلم|
  block
    block |گفت طفلی را بر آور هم به بام|
    block |تا ببیند جنس خود را آن غلام|
  block
    block |سوی جنس آید سبک زان ناودان|
    block |جنس بر جنس است عاشق جاودان|
  block
    block |زن چنان کرد و چو دید آن طفل او|
    block |جنس خود خوش خوش بدو آورد رو|
  block
    block |سوی بام آمد ز متن ناودان|
    block |جاذب هر جنس را هم جنس دان|
  block
    block |غژغژان آمد به سوی طفل طفل|
    block |وا رهید او از فتادن سوی سفل|
  block
    block |زان بود جنس بشر پیغامبران|
    block |تا بجنسیت رهند از ناودان|
  block
    block |پس بشر فرمود خود را مثلکم|
    block |تا به جنس آیید و کم گردید گم|
  block
    block |زانک جنسیت عجایب جاذبیست|
    block |جاذبش جنسست هر جا طالبیست|
  block
    block |عیسی و ادریس بر گردون شدند|
    block |با ملایک چونک هم‌جنس آمدند|
  block
    block |باز آن هاروت و ماروت از بلند|
    block |جنس تن بودند زان زیر آمدند|
  block
    block |کافران هم جنس شیطان آمده|
    block |جانشان شاگرد شیطانان شده|
  block
    block |صد هزاران خوی بد آموخته|
    block |دیده‌های عقل و دل بر دوخته|
  block
    block |کمترین خوشان به زشتی آن حسد|
    block |آن حسد که گردن ابلیس زد|
  block
    block |زان سگان آموخته حقد و حسد|
    block |که نخواهد خلق را ملک ابد|
  block
    block |هر کرا دید او کمال از چپ و راست|
    block |از حسد قولنجش آمد درد خاست|
  block
    block |زآنک هر بدبخت خرمن‌سوخته|
    block |می‌نخواهد شمع کس افروخته|
  block
    block |هین کمالی دست آور تا تو هم|
    block |از کمال دیگران نفتی به غم|
  block
    block |از خدا می‌خواه دفع این حسد|
    block |تا خدایت وا رهاند از جسد|
  block
    block |مر ترا مشغولیی بخشد درون|
    block |که نپردازی از آن سوی برون|
  block
    block |جرعهٔ می را خدا آن می‌دهد|
    block |که بدو مست از دو عالم می‌دهد|
  block
    block |خاصیت بنهاده در کف حشیش|
    block |کو زمانی می‌رهاند از خودیش|
  block
    block |خواب را یزدان بدان سان می‌کند|
    block |کز دو عالم فکر را بر می‌کند|
  block
    block |کرد مجنون را ز عشق پوستی|
    block |کو بنشناسد عدو از دوستی|
  block
    block |صد هزاران این چنین می‌دارد او|
    block |که بر ادراکات تو بگمارد او|
  block
    block |هست میهای شقاوت نفس را|
    block |که ز ره بیرون برد آن نحس را|
  block
    block |هست میهای سعادت عقل را|
    block |که بیابد منزل بی‌نقل را|
  block
    block |خیمهٔ گردون ز سرمستی خویش|
    block |بر کند زان سو بگیرد راه پیش|
  block
    block |هین بهر مستی دلا غره مشو|
    block |هست عیسی مست حق خر مست جو|
  block
    block |این چنین می را بجو زین خنبها|
    block |مستی‌اش نبود ز کوته دنبها|
  block
    block |زانک هر معشوق چون خنبیست پر|
    block |آن یکی درد و دگر صافی چو در|
  block
    block |می‌شناسا هین بچش با احتیاط|
    block |تا میی یابی منزه ز اختلاط|
  block
    block |هر دو مستی می‌دهندت لیک این|
    block |مستی‌ات آرد کشان تا رب دین|
  block
    block |تا رهی از فکر و وسواس و حیل|
    block |بی عقال این عقل در رقص‌الجمل|
  block
    block |انبیا چون جنس روحند و ملک|
    block |مر ملک را جذب کردند از فلک|
  block
    block |باد جنس آتش است و یار او|
    block |که بود آهنگ هر دو بر علو|
  block
    block |چون ببندی تو سر کوزهٔ تهی|
    block |در میان حوض یا جویی نهی|
  block
    block |تا قیامت آن فرو ناید به پست|
    block |که دلش خالیست و در وی باد هست|
  block
    block |میل بادش چون سوی بالا بود|
    block |ظرف خود را هم سوی بالا کشد|
  block
    block |باز آن جانها که جنس انبیاست|
    block |سوی‌ایشان کش کشان چون سایه‌هاست|
  block
    block |زانک عقلش غالبست و بی ز شک|
    block |عقل جنس آمد به خلقت با ملک|
  block
    block |وان هوای نفس غالب بر عدو|
    block |نفس جنس اسفل آمد شد بدو|
  block
    block |بود قبطی جنس فرعون ذمیم|
    block |بود سبطی جنس موسی کلیم|
  block
    block |بود هامان جنس‌تر فرعون را|
    block |برگزیدش برد بر صدر سرا|
  block
    block |لاجرم از صدر تا قعرش کشید|
    block |که ز جنس دوزخ‌اند آن دو پلید|
  block
    block |هر دو سوزنده چو ذوزخ ضد نور|
    block |هر دو چون دوزخ ز نور دل نفور|
  block
    block |زانک دوزخ گوید ای مؤمن تو زود|
    block |برگذر که نورت آتش را ربود|
  block
    block |می‌رمد آن دوزخی از نور هم|
    block |زانک طبع دوزخستش ای صنم|
  block
    block |دوزخ از مومن گریزد آنچنان|
    block |که گریزد مومن از دوزخ به جان|
  block
    block |زانک جنس نار نبود نور او|
    block |ضد نار آمد حقیقت نورجو|
  block
    block |در حدیث آمدی که مومن در دعا|
    block |چون امان خواهد ز دوزخ از خدا|
  block
    block |دوزخ از وی هم امان خواهد به جان|
    block |که خدایا دور دارم از فلان|
  block
    block |جاذبهٔ جنسیتست اکنون ببین|
    block |که تو جنس کیستی از کفر و دین|
  block
    block |گر بهامان مایلی هامانیی|
    block |ور به موسی مایلی سبحانیی|
  block
    block |ور بهر و مایلی انگیخته|
    block |نفس و عقلی هر دوان آمیخته|
  block
    block |هر دو در جنگند هان و هان بکوش|
    block |تا شود غالب معانی بر نقوش|
  block
    block |در جهان جنگ شادی این بسست|
    block |که ببینی بر عدو هر دم شکست|
  block
    block |آن ستیزه‌رو بسختی عاقبت|
    block |گفت با هامان برای مشورت|
  block
    block |وعده‌های آن کلیم‌الله را|
    block |گفت و محرم ساخت آن گمراه را|