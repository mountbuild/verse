
block |باقی قصهٔ ابراهیم ادهم قدس‌الله سره|
  block
    block |بر سر تختی شنید آن نیک‌نام|
    block |طقطقی و های و هویی شب ز بام|
  block
    block |گامهای تند بر بام سرا|
    block |گفت با خود این چنین زهره کرا|
  block
    block |بانگ زد بر روزن قصر او که کیست|
    block |این نباشد آدمی مانا پریست|
  block
    block |سر فرو کردند قومی بوالعجب|
    block |ما همی گردیم شب بهر طلب|
  block
    block |هین چه می‌جویید گفتند اشتران|
    block |گفت اشتر بام بر کی جست هان|
  block
    block |پس بگفتندش که تو بر تخت جاه|
    block |چون همی جویی ملاقات اله|
  block
    block |خود همان بد دیگر او را کس ندید|
    block |چون پری از آدمی شد ناپدید|
  block
    block |معنی‌اش پنهان و او در پیش خلق|
    block |خلق کی بینند غیر ریش و دلق|
  block
    block |چون ز چشم خویش و خلقان دور شد|
    block |هم‌چو عنقا در جهان مشهور شد|
  block
    block |جان هر مرغی که آمد سوی قاف|
    block |جملهٔ عالم ازو لافند لاف|
  block
    block |چون رسید اندر سبا این نور شرق|
    block |غلغلی افتاد در بلقیس و خلق|
  block
    block |روحهای مرده جمله پر زدند|
    block |مردگان از گور تن سر بر زدند|
  block
    block |یک دگر را مژده می‌دادند هان|
    block |نک ندایی می‌رسد از آسمان|
  block
    block |زان ندا دینها همی‌گردند گبز|
    block |شاخ و برگ دل همی گردند سبز|
  block
    block |از سلیمان آن نفس چون نفخ صور|
    block |مردگان را وا رهانید از قبور|
  block
    block |مر ترا بادا سعادت بعد ازین|
    block |این گذشت الله اعلم بالیقین|