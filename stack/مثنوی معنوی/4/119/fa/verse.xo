
block |عروس آوردن پادشاه فرزند خود را از خوف انقطاع نسل|
  block
    block |پس عروسی خواست باید بهر او|
    block |تا نماید زین تزوج نسل رو|
  block
    block |گر رود سوی فنا این باز باز|
    block |فرخ او گردد ز بعد باز باز|
  block
    block |صورت او باز گر زینجا رود|
    block |معنی او در ولد باقی بود|
  block
    block |بهر این فرمود آن شاه نبیه|
    block |مصطفی که الولد سر ابیه|
  block
    block |بهر این معنی همه خلق از شغف|
    block |می‌بیاموزند طفلان را حرف|
  block
    block |تا بماند آن معانی در جهان|
    block |چون شود آن قالب ایشان نهان|
  block
    block |حق به حکمت حرصشان دادست جد|
    block |بهر رشد هر صغیر مستعد|
  block
    block |من هم از بهر دوام نسل خویش|
    block |جفت خواهم پور خود را خوب کیش|
  block
    block |دختری خواهم ز نسل صالحی|
    block |نی ز نسل پادشاهی کالحی|
  block
    block |شاه خود این صالحست آزاد اوست|
    block |نی اسیر حرص فرجست و گلوست|
  block
    block |مر اسیران را لقب کردند شاه|
    block |عکس چون کافور نام آن سیاه|
  block
    block |شد مفازه بادیهٔ خون‌خوار نام|
    block |نیکبخت آن پیس را کردند عام|
  block
    block |بر اسیر شهوت و حرص و امل|
    block |بر نوشته میر یا صدر اجل|
  block
    block |آن اسیران اجل را عام داد|
    block |نام امیران اجل اندر بلاد|
  block
    block |صدر خوانندش که در صف نعال|
    block |جان او پستست یعنی جاه و مال|
  block
    block |شاه چون با زاهدی خویشی گزید|
    block |این خبر در گوش خاتونان رسید|