
block |گفتن زن کی او در بند جهاز نیست مراد او ستر و صلاحست و جواب گفتن صوفی این را سرپوشیده|
  block
    block |گفت گفتم من چنین عذری و او|
    block |گفت نه من نیستم اسباب جو|
  block
    block |ما ز مال و زر ملول و تخمه‌ایم|
    block |ما به حرص و جمع نه چون عامه‌ایم|
  block
    block |قصد ما سترست و پاکی و صلاح|
    block |در دو عالم خود بدان باشد فلاح|
  block
    block |باز صوفی عذر درویشی بگفت|
    block |و آن مکرر کرد تا نبود نهفت|
  block
    block |گفت زن من هم مکرر کرده‌ام|
    block |بی‌جهازی را مقرر کرده‌ام|
  block
    block |اعتقاد اوست راسختر ز کوه|
    block |که ز صد فقرش نمی‌آید شکوه|
  block
    block |او همی‌گوید مرادم عفتست|
    block |از شما مقصود صدق و همتست|
  block
    block |گفت صوفی خود جهاز و مال ما|
    block |دید و می‌بیند هویدا و خفا|
  block
    block |خانهٔ تنگی مقام یک تنی|
    block |که درو پنهان نماند سوزنی|
  block
    block |باز ستر و پاکی و زهد و صلاح|
    block |او ز ما به داند اندر انتصاح|
  block
    block |به ز ما می‌داند او احوال ستر|
    block |وز پس و پیش و سر و دنبال ستر|
  block
    block |ظاهرا او بی‌جهاز و خادمست|
    block |وز صلاح و ستر او خود عالمست|
  block
    block |شرح مستوری ز بابا شرط نیست|
    block |چون برو پیدا چو روز روشنیست|
  block
    block |این حکایت را بدان گفتم که تا|
    block |لاف کم بافی چو رسوا شد خطا|
  block
    block |مر ترا ای هم به دعوی مستزاد|
    block |این بدستت اجتهاد و اعتقاد|
  block
    block |چون زن صوفی تو خاین بوده‌ای|
    block |دام مکر اندر دغا بگشوده‌ای|
  block
    block |که ز هر ناشسته رویی کپ زنی|
    block |شرم داری وز خدای خویش نی|