
block |زجر مدعی از دعوی و امر کردن او را به متابعت|
  block
    block |بو مسیلم گفت خود من احمدم|
    block |دین احمد را به فن برهم زدم|
  block
    block |بو مسیلم را بگو کم کن بطر|
    block |غرهٔ اول مشو آخر نگر|
  block
    block |این قلاوزی مکن از حرص جمع|
    block |پس‌روی کن تا رود در پیش شمع|
  block
    block |شمع مقصد را نماید هم‌چو ماه|
    block |کین طرف دانه‌ست یا خود دامگاه|
  block
    block |گر بخواهی ور نخواهی با چراغ|
    block |دیده گردد نقش باز و نقش زاغ|
  block
    block |ورنه این زاغان دغل افروختند|
    block |بانگ بازان سپید آموختند|
  block
    block |بانگ هدهد گر بیاموزد فتی|
    block |راز هدهد کو و پیغام سبا|
  block
    block |بانگ بر رسته ز بر بسته بدان|
    block |تاج شاهان را ز تاج هدهدان|
  block
    block |حرف درویشان و نکتهٔ عارفان|
    block |بسته‌اند این بی‌حیایان بر زبان|
  block
    block |هر هلاک امت پیشین که بود|
    block |زانک چندل را گمان بردند عود|
  block
    block |بودشان تمییز کان مظهر کند|
    block |لیک حرص و آز کور و کر کند|
  block
    block |کوری کوران ز رحمت دور نیست|
    block |کوری حرص است که آن معذور نیست|
  block
    block |چارمیخ شه ز رحمت دور نی|
    block |چار میخ حاسدی مغفور نی|
  block
    block |ماهیا آخر نگر بنگر بشست|
    block |بدگلویی چشم آخربینت بست|
  block
    block |با دو دیده اول و آخر ببین|
    block |هین مباش اعور چو ابلیس لعین|
  block
    block |اعور آن باشد که حالی دید و بس|
    block |چون بهایم بی‌خبر از بازپس|
  block
    block |چون دو چشم گاو در جرم تلف|
    block |هم‌چو یک چشمست کش نبود شرف|
  block
    block |نصف قیمت ارزد آن دو چشم او|
    block |که دو چشمش راست مسند چشم تو|
  block
    block |ور کنی یک چشم آدم‌زاده‌ای|
    block |نصف قیمت لایقست از جاده‌ای|
  block
    block |زانک چشم آدمی تنها به خود|
    block |بی دو چشم یار کاری می‌کند|
  block
    block |چشم خر چون اولش بی آخرست|
    block |گر دو چشمش هست حکمش اعورست|
  block
    block |این سخن پایان ندارد وان خفیف|
    block |می‌نویسد رقعه در طمع رغیف|