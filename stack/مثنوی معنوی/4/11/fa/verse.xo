
block |قصهٔ آن دباغ کی در بازار عطاران از بوی عطر و مشک بیهوش و رنجور شد|
  block
    block |آن یکی افتاد بیهوش و خمید|
    block |چونک در بازار عطاران رسید|
  block
    block |بوی عطرش زد ز عطاران راد|
    block |تا بگردیدش سر و بر جا فتاد|
  block
    block |هم‌چو مردار اوفتاد او بی‌خبر|
    block |نیم روز اندر میان ره‌گذر|
  block
    block |جمع آمد خلق بر وی آن زمان|
    block |جملگان لاحول‌گو درمان کنان|
  block
    block |آن یکی کف بر دل او می براند|
    block |وز گلاب آن دیگری بر وی فشاند|
  block
    block |او نمی‌دانست کاندر مرتعه|
    block |از گلاب آمد ورا آن واقعه|
  block
    block |آن یکی دستش همی‌مالید و سر|
    block |وآن دگر کهگل همی آورد تر|
  block
    block |آن بخور عود و شکر زد به هم|
    block |وآن دگر از پوششش می‌کرد کم|
  block
    block |وآن دگر نبضش که تا چون می‌جهد|
    block |وان دگر بوی از دهانش می‌ستد|
  block
    block |تا که می خوردست و یا بنگ و حشیش|
    block |خلق درماندند اندر بیهشیش|
  block
    block |پس خبر بردند خویشان را شتاب|
    block |که فلان افتاده است آن‌جا خراب|
  block
    block |کس نمی‌داند که چون مصروع گشت|
    block |یا چه شد کور افتاد از بام طشت|
  block
    block |یک برادر داشت آن دباغ زفت|
    block |گربز و دانا بیامد زود تفت|
  block
    block |اندکی سرگین سگ در آستین|
    block |خلق را بشکافت و آمد با حنین|
  block
    block |گفت من رنجش همی دانم ز چیست|
    block |چون سبب دانی دوا کردن جلیست|
  block
    block |چون سبب معلوم نبود مشکلست|
    block |داروی رنج و در آن صد محملست|
  block
    block |چون بدانستی سبب را سهل شد|
    block |دانش اسباب دفع جهل شد|
  block
    block |گفت با خود هستش اندر مغز و رگ|
    block |توی بر تو بوی آن سرگین سگ|
  block
    block |تا میان اندر حدث او تا به شب|
    block |غرق دباغیست او روزی‌طلب|
  block
    block |پس چنین گفتست جالینوس مه|
    block |آنچ عادت داشت بیمار آنش ده|
  block
    block |کز خلاف عادتست آن رنج او|
    block |پس دوای رنجش از معتاد جو|
  block
    block |چون جعل گشتست از سرگین‌کشی|
    block |از گلاب آید جعل را بیهشی|
  block
    block |هم از آن سرگین سگ داروی اوست|
    block |که بدان او را همی معتاد و خوست|
  block
    block |الخبیثات الخبیثین را بخوان|
    block |رو و پشت این سخن را باز دان|
  block
    block |ناصحان او را به عنبر یا گلاب|
    block |می دوا سازند بهر فتح باب|
  block
    block |مر خبیثان را نسازد طیبات|
    block |درخور و لایق نباشد ای ثقات|
  block
    block |چون ز عطر وحی کر گشتند و گم|
    block |بد فغانشان که تطیرنا بکم|
  block
    block |رنج و بیماریست ما را این مقال|
    block |نیست نیکو وعظتان ما را به فال|
  block
    block |گر بیاغازید نصحی آشکار|
    block |ما کنیم آن دم شما را سنگسار|
  block
    block |ما بلغو و لهو فربه گشته‌ایم|
    block |در نصیحت خویش را نسرشته‌ایم|
  block
    block |هست قوت ما دروغ و لاف و لاغ|
    block |شورش معده‌ست ما را زین بلاغ|
  block
    block |رنج را صدتو و افزون می‌کنید|
    block |عقل را دارو به افیون می‌کنید|