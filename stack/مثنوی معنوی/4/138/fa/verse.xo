
block |موری بر کاغذ می‌رفت نبشتن قلم دید  قلم را ستودن گرفت موری دیگر کی  چشم تیزتر بود گفت ستایش انگشتان  را کن کی آن هنر ازیشان می‌بینم  موری دگر کی از هر دو چشم روشن‌تر بود گفت من بازو را ستایم کی انگشتان فرع بازواند الی آخره|
  block
    block |مورکی بر کاغذی دید او قلم|
    block |گفت با مور دگر این راز هم|
  block
    block |که عجایب نقشها آن کلک کرد|
    block |هم‌چو ریحان و چو سوسن‌زار و ورد|
  block
    block |گفت آن مور اصبعست آن پیشه‌ور|
    block |وین قلم در فعل فرعست و اثر|
  block
    block |گفت آن مور سوم کز بازوست|
    block |که اصبع لاغر ز زورش نقش بست|
  block
    block |هم‌چنین می‌رفت بالا تا یکی|
    block |مهتر موران فطن بود اندکی|
  block
    block |گفت کز صورت مبینید این هنر|
    block |که به خواب و مرگ گردد بی‌خبر|
  block
    block |صورت آمد چون لباس و چون عصا|
    block |جز به عقل و جان نجنبد نقشها|
  block
    block |بی‌خبر بود او که آن عقل و فاد|
    block |بی ز تقلیب خدا باشد جماد|
  block
    block |یک زمان از وی عنایت بر کند|
    block |عقل زیرک ابلهیها می‌کند|
  block
    block |چونش گویا یافت ذوالقرنین گفت|
    block |چونک کوه قاف در نطق سفت|
  block
    block |کای سخن‌گوی خبیر رازدان|
    block |از صفات حق بکن با من بیان|
  block
    block |گفت رو کان وصف از آن هایل‌ترست|
    block |که بیان بر وی تواند برد دست|
  block
    block |یا قلم را زهره باشد که به سر|
    block |بر نویسد بر صحایف زان خبر|
  block
    block |گفت کمتر داستانی باز گو|
    block |از عجبهای حق ای حبر نکو|
  block
    block |گفت اینک دشت سیصدساله راه|
    block |کوههای برف پر کردست شاه|
  block
    block |کوه بر که بی‌شمار و بی‌عدد|
    block |می‌رسد در هر زمان برفش مدد|
  block
    block |کوه برفی می‌زند بر دیگری|
    block |می‌رساند برف سردی تا ثری|
  block
    block |کوه برفی می‌زند بر کوه برف|
    block |دم به دم ز انبار بی‌حد و شگرف|
  block
    block |گر نبودی این چنین وادی شها|
    block |تف دوزخ محو کردی مر مرا|
  block
    block |غافلان را کوههای برف دان|
    block |تا نسوزد پرده‌های عاقلان|
  block
    block |گر نبودی عکس جهل برف‌باف|
    block |سوختی از نار شوق آن کوه قاف|
  block
    block |آتش از قهر خدا خود ذره‌ایست|
    block |بهر تهدید لئیمان دره‌ایست|
  block
    block |با چنین قهری که زفت و فایق است|
    block |برد لطفش بین که بر وی سابق است|
  block
    block |سبق بی‌چون و چگونهٔ معنوی|
    block |سابق و مسبوق دیدی بی‌دوی|
  block
    block |گر ندیدی آن بود از فهم پست|
    block |که عقول خلق زان کان یک جوست|
  block
    block |عیب بر خود نه نه بر آیات دین|
    block |کی رسد بر چرخ دین مرغ گلین|
  block
    block |مرغ را جولانگه عالی هواست|
    block |زانک نشو او ز شهوت وز هواست|
  block
    block |پس تو حیران باش بی‌لا و بلی|
    block |تا ز رحمت پیشت آید محملی|
  block
    block |چون ز فهم این عجایب کودنی|
    block |گر بلی گویی تکلف می‌کنی|
  block
    block |ور بگویی نی زند نی گردنت|
    block |قهر بر بندد بدان نی روزنت|
  block
    block |پس همین حیران و واله باش و بس|
    block |تا درآید نصر حق از پیش و پس|
  block
    block |چونک حیران گشتی و گیج و فنا|
    block |با زبان حال گفتی اهدنا|
  block
    block |زفت زفتست و چو لرزان می‌شوی|
    block |می‌شود آن زفت نرم و مستوی|
  block
    block |زانک شکل زفت بهر منکرست|
    block |چونک عاجز آمدی لطف و برست|