
block |قصهٔ هدیه فرستادن بلقیس از شهر سبا  سوی سلیمان علیه‌السلام|
  block
    block |هدیهٔ بلقیس چل استر بدست|
    block |بار آنها جمله خشت زر بدست|
  block
    block |چون به صحرای سلیمانی رسید|
    block |فرش آن را جمله زر پخته دید|
  block
    block |بر سر زر تا چهل منزل براند|
    block |تا که زر را در نظر آبی نماند|
  block
    block |بارها گفتند زر را وا بریم|
    block |سوی مخزن ما چه بیگار اندریم|
  block
    block |عرصه‌ای کش خاک زر ده دهیست|
    block |زر به هدیه بردن آنجا ابلهیست|
  block
    block |ای ببرده عقل هدیه تا اله|
    block |عقل آنجا کمترست از خاک راه|
  block
    block |چون کساد هدیه آنجا شد پدید|
    block |شرمساریشان همی واپس کشید|
  block
    block |باز گفتند ار کساد و ار روا|
    block |چیست بر ما بنده فرمانیم ما|
  block
    block |گر زر و گر خاک ما را بردنیست|
    block |امر فرمان‌ده به جا آوردنیست|
  block
    block |گر بفرمایند که واپس برید|
    block |هم به فرمان تحفه را باز آورید|
  block
    block |خنده‌ش آمد چون سلیمان آن بدید|
    block |کز شما من کی طلب کردم ثرید|
  block
    block |من نمی‌گویم مرا هدیه دهید|
    block |بلک گفتم لایق هدیه شوید|
  block
    block |که مرا از غیب نادر هدیه‌هاست|
    block |که بشر آن را نیارد نیز خواست|
  block
    block |می‌پرستید اختری کو زر کند|
    block |رو باو آرید کو اختر کند|
  block
    block |می‌پرستید آفتاب چرخ را|
    block |خوار کرده جان عالی‌نرخ را|
  block
    block |آفتاب از امر حق طباخ ماست|
    block |ابلهی باشد که گوییم او خداست|
  block
    block |آفتابت گر بگیرد چون کنی|
    block |آن سیاهی زو تو چون بیرون کنی|
  block
    block |نه به درگاه خدا آری صداع|
    block |که سیاهی را ببر وا ده شعاع|
  block
    block |گر کشندت نیم‌شب خورشید کو|
    block |تا بنالی یا امان خواهی ازو|
  block
    block |حادثات اغلب به شب واقع شود|
    block |وان زمان معبود تو غایب بود|
  block
    block |سوی حق گر راستانه خم شوی|
    block |وا رهی از اختران محرم شوی|
  block
    block |چون شوی محرم گشایم با تو لب|
    block |تا ببینی آفتابی نیم‌شب|
  block
    block |جز روان پاک او را شرق نه|
    block |در طلوعش روز و شب را فرق نه|
  block
    block |روز آن باشد که او شارق شود|
    block |شب نماند شب چو او بارق شود|
  block
    block |چون نماید ذره پیش آفتاب|
    block |هم‌چنانست آفتاب اندر لباب|
  block
    block |آفتابی را که رخشان می‌شود|
    block |دیده پیشش کند و حیران می‌شود|
  block
    block |هم‌چو ذره بینیش در نور عرش|
    block |پیش نور بی حد موفور عرش|
  block
    block |خوار و مسکین بینی او را بی‌قرار|
    block |دیده را قوت شده از کردگار|
  block
    block |کیمیایی که ازو یک ماثری|
    block |بر دخان افتاد گشت آن اختری|
  block
    block |نادر اکسیری که از وی نیم تاب|
    block |بر ظلامی زد به گردش آفتاب|
  block
    block |بوالعجب میناگری کز یک عمل|
    block |بست چندین خاصیت را بر زحل|
  block
    block |باقی اخترها و گوهرهای جان|
    block |هم برین مقیاس ای طالب بدان|
  block
    block |دیدهٔ حسی زبون آفتاب|
    block |دیدهٔ ربانیی جو و بیاب|
  block
    block |تا زبون گردد به پیش آن نظر|
    block |شعشعات آفتاب با شرر|
  block
    block |که آن نظر نوری و این ناری بود|
    block |نار پیش نور بس تاری بود|