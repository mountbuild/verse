
block |تفسیر یا ایها المزمل|
  block
    block |خواند مزمل نبی را زین سبب|
    block |که برون آ از گلیم ای بوالهرب|
  block
    block |سر مکش اندر گلیم و رو مپوش|
    block |که جهان جسمیست سرگردان تو هوش|
  block
    block |هین مشو پنهان ز ننگ مدعی|
    block |که تو داری شمع وحی شعشعی|
  block
    block |هین قم اللیل که شمعی ای همام|
    block |شمع اندر شب بود اندر قیام|
  block
    block |بی‌فروغت روز روشن هم شبست|
    block |بی‌پناهت شیر اسیر ارنبست|
  block
    block |باش کشتیبان درین بحر صفا|
    block |که تو نوح ثانیی ای مصطفی|
  block
    block |ره شناسی می‌بباید با لباب|
    block |هر رهی را خاصه اندر راه آب|
  block
    block |خیز بنگر کاروان ره‌زده|
    block |هر طرف غولیست کشتیبان شده|
  block
    block |خضر وقتی غوث هر کشتی توی|
    block |هم‌چو روح‌الله مکن تنها روی|
  block
    block |پیش این جمعی چو شمع آسمان|
    block |انقطاع و خلوت آری را بمان|
  block
    block |وقت خلوت نیست اندر جمع آی|
    block |ای هدی چون کوه قاف و تو همای|
  block
    block |بدر بر صدر فلک شد شب روان|
    block |سیر را نگذارد از بانگ سگان|
  block
    block |طاعنان هم‌چون سگان بر بدر تو|
    block |بانگ می‌دارند سوی صدر تو|
  block
    block |این سگان کرند از امر انصتوا|
    block |از سفه و عوع کنان بر بدر تو|
  block
    block |هین بمگذار ای شفا رنجور را|
    block |تو ز خشم کر عصای کور را|
  block
    block |نه تو گفتی قاید اعمی به راه|
    block |صد ثواب و اجر یابد از اله|
  block
    block |هر که او چل گام کوری را کشد|
    block |گشت آمرزیده و یابد رشد|
  block
    block |پس بکش تو زین جهان بی‌قرار|
    block |جوق کوران را قطار اندر قطار|
  block
    block |کار هادی این بود تو هادیی|
    block |ماتم آخر زمان را شادیی|
  block
    block |هین روان کن ای امام المتقین|
    block |این خیال‌اندیشگان را تا یقین|
  block
    block |هر که در مکر تو دارد دل گرو|
    block |گردنش را من زنم تو شاد رو|
  block
    block |بر سر کوریش کوریها نهم|
    block |او شکر پندارد و زهرش دهم|
  block
    block |عقلها از نور من افروختند|
    block |مکرها از مکر من آموختند|
  block
    block |چیست خود آلاجق آن ترکمان|
    block |پیش پای نره پیلان جهان|
  block
    block |آن چراغ او به پیش صرصرم|
    block |خود چه باشد ای مهین پیغامبرم|
  block
    block |خیز در دم تو بصور سهمناک|
    block |تا هزاران مرده بر روید ز خاک|
  block
    block |چون تو اسرافیل وقتی راست‌خیز|
    block |رستخیزی ساز پیش از رستخیز|
  block
    block |هر که گوید کو قیامت ای صنم|
    block |خویش بنما که قیامت نک منم|
  block
    block |در نگر ای سایل محنت‌زده|
    block |زین قیامت صد جهان افزون شده|
  block
    block |ور نباشد اهل این ذکر و قنوت|
    block |پس جواب الاحمق ای سلطان سکوت|
  block
    block |ز آسمان حق سکوت آید جواب|
    block |چون بود جانا دعا نامستجاب|
  block
    block |ای دریغا وقت خرمنگاه شد|
    block |لیک روز از بخت ما بیگاه شد|
  block
    block |وقت تنگست و فراخی این کلام|
    block |تنگ می‌آید برو عمر دوام|
  block
    block |نیزه‌بازی اندرین کوه‌های تنگ|
    block |نیزه‌بازان را همی آرد به تنگ|
  block
    block |وقت تنگ و خاطر و فهم عوام|
    block |تنگ‌تر صد ره ز وقت است ای غلام|
  block
    block |چون جواب احمق آمد خامشی|
    block |این درازی در سخن چون می‌کشی|
  block
    block |از کمال رحمت و موج کرم|
    block |می‌دهد هر شوره را باران و نم|