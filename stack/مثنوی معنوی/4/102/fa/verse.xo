
block |مشورت کردن فرعون با ایسیه در ایمان آوردن به موسی علیه‌السلام|
  block
    block |باز گفت او این سخن با ایسیه|
    block |گفت جان افشان برین ای دل‌سیه|
  block
    block |بس عنایتهاست متن این مقال|
    block |زود در یاب ای شه نیکو خصال|
  block
    block |وقت کشت آمد زهی پر سود کشت|
    block |این بگفت و گریه کرد و گرم گشت|
  block
    block |بر جهید از جا و گفتا بخ لک|
    block |آفتابی تاجر گشتت ای کلک|
  block
    block |عیب کل را خود بپوشاند کلاه|
    block |خاصه چون باشد کله خورشید و ماه|
  block
    block |هم در آن مجلس که بشنیدی تو این|
    block |چون نگفتی آری و صد آفرین|
  block
    block |این سخن در گوش خورشید ار شدی|
    block |سرنگون بر بوی این زیر آمدی|
  block
    block |هیچ می‌دانی چه وعده‌ست و چه داد|
    block |می‌کند ابلیس را حق افتقاد|
  block
    block |چون بدین لطف آن کریمت باز خواند|
    block |ای عجب چون زهره‌ات بر جای ماند|
  block
    block |زهره‌ات ندرید تا زان زهره‌ات|
    block |بودی اندر هر دو عالم بهره‌ات|
  block
    block |زهره‌ای کز بهرهٔ حق بر درد|
    block |چون شهیدان از دو عالم بر خورد|
  block
    block |غافلی هم حکمتست و این عمی|
    block |تا بماند لیک تا این حد چرا|
  block
    block |غافلی هم حکمتست و نعمتست|
    block |تا نپرد زود سرمایه ز دست|
  block
    block |لیک نی چندانک ناسوری شود|
    block |زهر جان و عقل رنجوری شود|
  block
    block |خود کی یابد این چنین بازار را|
    block |که به یک گل می‌خری گلزار را|
  block
    block |دانه‌ای را صد درختستان عوض|
    block |حبه‌ای را آمدت صد کان عوض|
  block
    block |کان لله دادن آن حبه است|
    block |تا که کان‌الله له آید به دست|
  block
    block |زآنک این هوی ضعیف بی‌قرار|
    block |هست شد زان هوی رب پایدار|
  block
    block |هوی فانی چونک خود فا او سپرد|
    block |گشت باقی دایم و هرگز نمرد|
  block
    block |هم‌چو قطرهٔ خایف از باد و ز خاک|
    block |که فنا گردد بدین هر دو هلاک|
  block
    block |چون به اصل خود که دریا بود جست|
    block |از تف خورشید و باد و خاک رست|
  block
    block |ظاهرش گم گشت در دریا و لیک|
    block |ذات او معصوم و پا بر جا و نیک|
  block
    block |هین بده ای قطره خود را بی‌ندم|
    block |تا بیابی در بهای قطره یم|
  block
    block |هین بده ای قطره خود را این شرف|
    block |در کف دریا شو آمن از تلف|
  block
    block |خود کرا آید چنین دولت به دست|
    block |قطره‌ای را بحری تقاضاگر شدست|
  block
    block |الله الله زود بفروش و بخر|
    block |قطره‌ای ده بحر پر گوهر ببر|
  block
    block |الله الله هیچ تاخیری مکن|
    block |که ز بحر لطف آمد این سخن|
  block
    block |لطف اندر لطف این گم می‌شود|
    block |که اسفلی بر چرخ هفتم می‌شود|
  block
    block |هین که یک بازی فتادت بوالعجب|
    block |هیچ طالب این نیابد در طلب|
  block
    block |گفت با هامان بگویم ای ستیر|
    block |شاه را لازم بود رای وزیر|
  block
    block |گفت با هامان مگو این راز را|
    block |کور کمپیری چه داند باز را|