
block |کرامات و نور شیخ عبدالله مغربی قدس الله سره|
  block
    block |گفت عبدالله شیخ مغربی|
    block |شصت سال از شب ندیدم من شبی|
  block
    block |من ندیدم ظلمتی در شصت سال|
    block |نه به روز و نه به شب نه ز اعتلال|
  block
    block |صوفیان گفتند صدق قال او|
    block |شب همی‌رفتیم در دنبال او|
  block
    block |در بیابانهای پر از خار و گو|
    block |او چو ماه بدر ما را پیش‌رو|
  block
    block |روی پس ناکرده می‌گفتی به شب|
    block |هین گو آمد میل کن در سوی چپ|
  block
    block |باز گفتی بعد یک دم سوی راست|
    block |میل کن زیرا که خاری پیش پاست|
  block
    block |روز گشتی پاش را ما پای‌بوس|
    block |گشته و پایش چو پاهای عروس|
  block
    block |نه ز خاک و نه ز گل بر وی اثر|
    block |نه از خراش خار و آسیب حجر|
  block
    block |مغربی را مشرقی کرده خدای|
    block |کرده مغرب را چو مشرق نورزای|
  block
    block |نور این شمس شموسی فارس است|
    block |روز خاص و عام را او حارس است|
  block
    block |چون نباشد حارس آن نور مجید|
    block |که هزاران آفتاب آرد پدید|
  block
    block |تو به نور او همی رو در امان|
    block |در میان اژدها و کزدمان|
  block
    block |پیش پیشت می‌رود آن نور پاک|
    block |می‌کند هر ره‌زنی را چاک‌چاک|
  block
    block |یوم لا یخزی النبی راست دان|
    block |نور یسعی بین ایدیهم بخوان|
  block
    block |گرچه گردد در قیامت آن فزون|
    block |از خدا اینجا بخواهید آزمون|
  block
    block |کو ببخشد هم به میغ و هم به ماغ|
    block |نور جان والله اعلم بالبلاغ|