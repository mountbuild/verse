
block |قصهٔ آن صوفی کی زن خود را بیگانه‌ای بگرفت|
  block
    block |صوفیی آمد به سوی خانه روز|
    block |خانه یک در بود و زن با کفش‌دوز|
  block
    block |جفت گشته با رهی خویش زن|
    block |اندر آن یک حجره از وسواس تن|
  block
    block |چون بزد صوفی به جد در چاشتگاه|
    block |هر دو درماندند نه حیلت نه راه|
  block
    block |هیچ معهودش نبد کو آن زمان|
    block |سوی خانه باز گردد از دکان|
  block
    block |قاصدا آن روز بی‌وقت آن مروع|
    block |از خیالی کرد تا خانه رجوع|
  block
    block |اعتماد زن بر آن کو هیچ بار|
    block |این زمان فا خانه نامد او ز کار|
  block
    block |آن قیاسش راست نامد از قضا|
    block |گرچه ستارست هم بدهد سزا|
  block
    block |چونک بد کردی بترس آمن مباش|
    block |زانک تخمست و برویاند خداش|
  block
    block |چند گاهی او بپوشاند که تا|
    block |آیدت زان بد پشیمان و حیا|
  block
    block |عهد عمر آن امیر مؤمنان|
    block |داد دزدی را به جلاد و عوان|
  block
    block |بانگ زد آن دزد کای میر دیار|
    block |اولین بارست جرمم زینهار|
  block
    block |گفت عمر حاش لله که خدا|
    block |بار اول قهر بارد در جزا|
  block
    block |بارها پوشد پی اظهار فضل|
    block |باز گیرد از پی اظهار عدل|
  block
    block |تا که این هر دو صفت ظاهر شود|
    block |آن مبشر گردد این منذر شود|
  block
    block |بارها زن نیز این بد کرده بود|
    block |سهل بگذشت آن و سهلش می‌نمود|
  block
    block |آن نمی‌دانست عقل پای‌سست|
    block |که سبو دایم ز جو ناید درست|
  block
    block |آنچنانش تنگ آورد آن قضا|
    block |که منافق را کند مرگ فجا|
  block
    block |نه طریق و نه رفیق و نه امان|
    block |دست کرده آن فرشته سوی جان|
  block
    block |آنچنان کین زن در آن حجره جفا|
    block |خشک شد او و حریفش ز ابتلا|
  block
    block |گفت صوفی با دل خود کای دو گبر|
    block |از شما کینه کشم لیکن به صبر|
  block
    block |لیک نادانسته آرم این نفس|
    block |تا که هر گوشی ننوشد این جرس|
  block
    block |از شما پنهان کشد کینه محق|
    block |اندک اندک هم‌چو بیماری دق|
  block
    block |مرد دق باشد چو یخ هر لحظه کم|
    block |لیک پندارد بهر دم بهترم|
  block
    block |هم‌چو کفتاری که می‌گیرندش و او|
    block |غرهٔ آن گفت کین کفتار کو|
  block
    block |هیچ پنهان‌خانه آن زن را نبود|
    block |سمج و دهلیز و ره بالا نبود|
  block
    block |نه تنوری که در آن پنهان شود|
    block |نه جوالی که حجاب آن شود|
  block
    block |هم‌چو عرصهٔ پهن روز رستخیز|
    block |نه گو و نه پشته نه جای گریز|
  block
    block |گفت یزدان وصف این جای حرج|
    block |بهر محشر لا تری فیها عوج|