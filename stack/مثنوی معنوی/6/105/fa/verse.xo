
block |روان شدن شه‌زادگان در ممالک پدر بعد از وداع کردن ایشان شاه را و اعادت کردن شاه وقت وداع وصیت را الی آخره|
  block
    block |عزم ره کردند آن هر سه پسر|
    block |سوی املاک پدر رسم سفر|
  block
    block |در طواف شهرها و قلعه‌هاش|
    block |از پی تدبیر دیوان و معاش|
  block
    block |دست‌بوس شاه کردند و وداع|
    block |پس بدیشان گفت آن شاه مطاع|
  block
    block |هر کجاتان دل کشد عازم شوید|
    block |فی امان الله دست افشان روید|
  block
    block |غیر آن یک قلعه نامش هش‌ربا|
    block |تنگ آرد بر کله‌داران قبا|
  block
    block |الله الله زان دز ذات الصور|
    block |دور باشید و بترسید از خطر|
  block
    block |رو و پشت برجهاش و سقف و پست|
    block |جمله تمثال و نگار و صورتست|
  block
    block |هم‌چو آن حجرهٔ زلیخا پر صور|
    block |تا کند یوسف بناکامش نظر|
  block
    block |چونک یوسف سوی او می‌ننگرید|
    block |خانه را پر نقش خود کرد آن مکید|
  block
    block |تا به هر سو که نگرد آن خوش‌عذار|
    block |روی او را بیند او بی‌اختیار|
  block
    block |بهر دیده‌روشنان یزدان فرد|
    block |شش جهت را مظهر آیات کرد|
  block
    block |تا بهر حیوان و نامی که نگزند|
    block |از ریاض حسن ربانی چرند|
  block
    block |بهر این فرمود با آن اسپه او|
    block |حیث ولیتم فثم وجهه|
  block
    block |از قدح‌گر در عطش آبی خورید|
    block |در درون آب حق را ناظرید|
  block
    block |آنک عاشق نیست او در آب در|
    block |صورت صورت خود بیند ای صاحب‌بصر|
  block
    block |صورت عاشق چو فانی شد درو|
    block |پس در آب اکنون کرا بیند بگو|
  block
    block |حسن حق بینند اندر روی حور|
    block |هم‌چو مه در آب از صنع غیور|
  block
    block |غیرتش بر عاشقی و صادقیست|
    block |غیرتش بر دیو و بر استور نیست|
  block
    block |دیو اگر عاشق شود هم گوی برد|
    block |جبرئیلی گشت و آن دیوی بمرد|
  block
    block |اسلم الشیطان آنجا شد پدید|
    block |که یزیدی شد ز فضلش بایزید|
  block
    block |این سخن پایان ندارد ای گروه|
    block |هین نگه دارید زان قلعه وجوه|
  block
    block |هین مبادا که هوستان ره زند|
    block |که فتید اندر شقاوت تا ابد|
  block
    block |از خطر پرهیز آمد مفترض|
    block |بشنوید از من حدیث بی‌غرض|
  block
    block |در فرج جویی خرد سر تیز به|
    block |از کمین‌گاه بلا پرهیز به|
  block
    block |گر نمی‌گفت این سخن را آن پدر|
    block |ور نمی‌فرمود زان قلعه حذر|
  block
    block |خود بدان قلعه نمی‌شد خیلشان|
    block |خود نمی‌افتاد آن سو میلشان|
  block
    block |کان نبد معروف بس مهجور بود|
    block |از قلاع و از مناهج دور بود|
  block
    block |چون بکرد آن منع دلشان زان مقال|
    block |در هوس افتاد و در کوی خیال|
  block
    block |رغبتی زین منع در دلشان برست|
    block |که بباید سر آن را باز جست|
  block
    block |کیست کز ممنوع گردد ممتنع|
    block |چونک الانسان حریص ما منع|
  block
    block |نهی بر اهل تقی تبغیض شد|
    block |نهی بر اهل هوا تحریض شد|
  block
    block |پس ازین یغوی به قوما کثیر|
    block |هم ازین یهدی به قلبا خبیر|
  block
    block |کی رمد از نی حمام آشنا|
    block |بل رمد زان نی حمامات هوا|
  block
    block |پس بگفتندش که خدمتها کنیم|
    block |بر سمعنا و اطعناها تنیم|
  block
    block |رو نگردانیم از فرمان تو|
    block |کفر باشد غفلت از احسان تو|
  block
    block |لیک استثنا و تسبیح خدا|
    block |ز اعتماد خود بد از ایشان جدا|
  block
    block |ذکر استثنا و حزم ملتوی|
    block |گفته شد در ابتدای مثنوی|
  block
    block |صد کتاب ار هست جز یک باب نیست|
    block |صد جهت را قصد جز محراب نیست|
  block
    block |این طرق را مخلصی یک خانه است|
    block |این هزاران سنبل از یک دانه است|
  block
    block |گونه‌گونه خوردنیها صد هزار|
    block |جمله یک چیزست اندر اعتبار|
  block
    block |از یکی چون سیر گشتی تو تمام|
    block |سرد شد اندر دلت پنجه طعام|
  block
    block |در مجاعت پس تو احول دیده‌ای|
    block |که یکی را صد هزاران دیده‌ای|
  block
    block |گفته بودیم از سقام آن کنیز|
    block |وز طبیبان و قصور فهم نیز|
  block
    block |کان طبیبان هم‌چو اسپ بی‌عذار|
    block |غافل و بی‌بهره بودند از سوار|
  block
    block |کامشان پر زخم از قرع لگام|
    block |سمشان مجروح از تحویل گام|
  block
    block |ناشده واقف که نک بر پشت ما|
    block |رایض و چستیست استادی‌نما|
  block
    block |نیست سرگردانی ما زین لگام|
    block |جز ز تصریف سوار دوست‌کام|
  block
    block |ما پی گل سوی بستان‌ها شده|
    block |گل نموده آن و آن خاری بده|
  block
    block |هیچ‌شان این نی که گویند از خرد|
    block |بر گلوی ما کی می‌کوبد لگد|
  block
    block |آن طبیبان آن‌چنان بندهٔ سبب|
    block |گشته‌اند از مکر یزدان محتجب|
  block
    block |گر ببندی در صطبلی گاو نر|
    block |باز یابی در مقام گاو خر|
  block
    block |از خری باشد تغافل خفته‌وار|
    block |که نجویی تا کیست آن خفیه کار|
  block
    block |خود نگفته این مبدل تا کیست|
    block |نیست پیدا او مگر افلاکیست|
  block
    block |تیر سوی راست پرانیده‌ای|
    block |سوی چپ رفتست تیرت دیده‌ای|
  block
    block |سوی آهویی به صیدی تاختی|
    block |خویش را تو صید خوکی ساختی|
  block
    block |در پی سودی دویده بهر کبس|
    block |نارسیده سود افتاده به حبس|
  block
    block |چاهها کنده برای دیگران|
    block |خویش را دیده فتاده اندر آن|
  block
    block |در سبب چون بی‌مرادت کرد رب|
    block |پس چرا بدظن نگردی در سبب|
  block
    block |بس کسی از مکسبی خاقان شده|
    block |دیگری زان مکسبه عریان شده|
  block
    block |بس کس از عقد زنان قارون شده|
    block |بس کس از عقد زنان مدیون شده|
  block
    block |پس سبب گردان چو دم خر بود|
    block |تکیه بر وی کم کنی بهتر بود|
  block
    block |ور سبب گیری نگیری هم دلیر|
    block |که بس آفت‌هاست پنهانش به زیر|
  block
    block |سر استثناست این حزم و حذر|
    block |زانک خر را بز نماید این قدر|
  block
    block |آنک چشمش بست گرچه گربزست|
    block |ز احولی اندر دو چشمش خربزست|
  block
    block |چون مقلب حق بود ابصار را|
    block |که بگرداند دل و افکار را|
  block
    block |چاه را تو خانه‌ای بینی لطیف|
    block |دام را تو دانه‌ای بینی ظریف|
  block
    block |این تفسطط نیست تقلیب خداست|
    block |می‌نماید که حقیقتها کجاست|
  block
    block |آنک انکار حقایق می‌کند|
    block |جملگی او بر خیالی می‌تند|
  block
    block |او نمی‌گوید که حسبان خیال|
    block |هم خیالی باشدت چشمی به مال|