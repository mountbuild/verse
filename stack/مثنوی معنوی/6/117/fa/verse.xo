
block |بیان مجاهد کی دست از مجاهده باز ندارد اگر چه داند بسطت عطاء حق را کی آن مقصود از طرف دیگر و به سبب نوع عمل دیگر بدو رساند کی در وهم او نبوده باشد  او همه وهم و اومید درین طریق معین بسته باشد حلقهٔ همین در می‌زند بوک حق تعالی آن روزی را از در دیگر بدو رساند کی او آن تدبیر نکرده باشد و یرزقه من حیث لا یحتسب العبد یدبر والله یقدر و بود کی بنده را وهم بندگی بود کی مرا از غیر این در برساند اگر چه من حلقهٔ این در می‌زنم حق تعالی او را هم ازین در روزی رساند فی‌الجمله این  همه درهای یکی سرایست مع تقریره|
  block
    block |یا درین ره آیدم آن کام من|
    block |یا چو باز آیم ز ره سوی وطن|
  block
    block |بوک موقوفست کامم بر سفر|
    block |چون سفر کردم بیابم در حضر|
  block
    block |یار را چندین بجویم جد و چست|
    block |که بدانم که نمی‌بایست جست|
  block
    block |آن معیت کی رود در گوش من|
    block |تا نگردم گرد دوران زمن|
  block
    block |کی کنم من از معیت فهم راز|
    block |جز که از بعد سفرهای دراز|
  block
    block |حق معیت گفت و دل را مهر کرد|
    block |تا که عکس آید به گوش دل نه طرد|
  block
    block |چون سفرها کرد و داد راه داد|
    block |بعد از آن مهر از دل او بر گشاد|
  block
    block |چون خطایین آن حساب با صفا|
    block |گرددش روشن ز بعد دو خطا|
  block
    block |بعد از آن گوید اگر دانستمی|
    block |این معیت را کی او را جستمی|
  block
    block |دانش آن بود موقوف سفر|
    block |ناید آن دانش به تیزی فکر|
  block
    block |آنچنان که وجه وام شیخ بود|
    block |بسته و موقوف گریهٔ آن وجود|
  block
    block |کودک حلواییی بگریست زار|
    block |توخته شد وام آن شیخ کبار|
  block
    block |گفته شد آن داستان معنوی|
    block |پیش ازین اندر خلال مثنوی|
  block
    block |در دلت خوف افکند از موضعی|
    block |تا نباشد غیر آنت مطمعی|
  block
    block |در طمع فایدهٔ دیگر نهد|
    block |وآن مرادت از کسی دیگر دهد|
  block
    block |ای طمع در بسته در یک جای سخت|
    block |که آیدم میوه از آن عالی‌درخت|
  block
    block |آن طمع زان جا نخواهد شد وفا|
    block |بل ز جای دیگر آید آن عطا|
  block
    block |آن طمع را پس چرا در تو نهاد|
    block |چون نخواستت زان طرف آن چیز داد|
  block
    block |از برای حکمتی و صنعتی|
    block |نیز تا باشد دلت در حیرتی|
  block
    block |تا دلت حیران بود ای مستفید|
    block |که مرادم از کجا خواهد رسد|
  block
    block |تا بدانی عجز خویش و جهل خویش|
    block |تا شود ایقان تو در غیب بیش|
  block
    block |هم دلت حیران بود در منتجع|
    block |که چه رویاند مصرف زین طمع|
  block
    block |طمع داری روزیی در درزیی|
    block |تا ز خیاطی بی زر تا زیی|
  block
    block |رزق تو در زرگری آرد پدید|
    block |که ز وهمت بود آن مکسب بعید|
  block
    block |پس طمع در درزیی بهر چه بود|
    block |چون نخواست آن رزق زان جانب گشود|
  block
    block |بهر نادر حکمتی در علم حق|
    block |که نبشت آن حکم را در ما سبق|
  block
    block |نیز تا حیران بود اندیشه‌ات|
    block |تا که حیرانی بود کل پیشه‌ات|
  block
    block |یا وصال یار زین سعیم رسد|
    block |یا ز راهی خارج از سعی جسد|
  block
    block |من نگویم زین طریق آید مراد|
    block |می‌طپم تا از کجا خواهد گشاد|
  block
    block |سربریده مرغ هر سو می‌فتد|
    block |تا کدامین سو رهد جان از جسد|
  block
    block |یا مراد من برآید زین خروج|
    block |یا ز برجی دیگر از ذات البروج|