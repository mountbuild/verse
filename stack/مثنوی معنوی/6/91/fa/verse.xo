
block |رجوع کردن به قصهٔ طلب کردن آن موش  آن چغز را لب‌لب جو و کشیدن سر رشته تا چغز را در آب خبر شود از طلب او|
  block
    block |آن سرشتهٔ عشق رشته می‌کشد|
    block |بر امید وصل چغز با رشد|
  block
    block |می‌تند بر رشتهٔ دل دم به دم|
    block |که سر رشته به دست آورده‌ام|
  block
    block |هم‌چو تاری شد دل و جان در شهود|
    block |تا سر رشته به من رویی نمود|
  block
    block |خود غراب البین آمد ناگهان|
    block |بر شکار موش و بردش زان مکان|
  block
    block |چون بر آمد بر هوا موش از غراب|
    block |منسحب شد چغز نیز از قعر آب|
  block
    block |موش در منقار زاغ و چغز هم|
    block |در هوا آویخته پا در رتم|
  block
    block |خلق می‌گفتند زاغ از مکر و کید|
    block |چغز آبی را چگونه کرد صید|
  block
    block |چون شد اندر آب و چونش در ربود|
    block |چغز آبی کی شکار زاغ بود|
  block
    block |چغز گفتا این سزای آن کسی|
    block |کو چو بی‌آبان شود جفت خسی|
  block
    block |ای فغان از یار ناجنس ای فغان|
    block |هم‌نشین نیک جویید ای مهان|
  block
    block |عقل را افغان ز نفس پر عیوب|
    block |هم‌چو بینی بدی بر روی خوب|
  block
    block |عقل می‌گفتش که جنسیت یقین|
    block |از ره معنیست نی از آب و طین|
  block
    block |هین مشو صورت‌پرست و این مگو|
    block |سر جنسیت به صورت در مجو|
  block
    block |صورت آمد چون جماد و چون حجر|
    block |نیست جامد را ز جنسیت خبر|
  block
    block |جان چو مور و تن چو دانهٔ گندمی|
    block |می‌کشاند سو به سویش هر دمی|
  block
    block |مور داند کان حبوب مرتهن|
    block |مستحیل و جنس من خواهد شدن|
  block
    block |آن یکی موری گرفت از راه جو|
    block |مور دیگر گندمی بگرفت و دو|
  block
    block |جو سوی گندم نمی‌تازد ولی|
    block |مور سوی مور می‌آید بلی|
  block
    block |رفتن جو سوی گندم تابعست|
    block |مور را بین که به جنسش راجعست|
  block
    block |تو مگو گندم چرا شد سوی جو|
    block |چشم را بر خصم نه نی بر گرو|
  block
    block |مور اسود بر سر لبد سیاه|
    block |مور پنهان دانه پیدا پیش راه|
  block
    block |عقل گوید چشم را نیکو نگر|
    block |دانه هرگز کی رود بی دانه‌بر|
  block
    block |زین سبب آمد سوی اصحاب کلب|
    block |هست صورتها حبوب و مور قلب|
  block
    block |زان شود عیسی سوی پاکان چرخ|
    block |بد قفس‌ها مختلف یک جنس فرخ|
  block
    block |این قفس پیدا و آن فرخش نهان|
    block |بی‌قفس کش کی قفس باشد روان|
  block
    block |ای خنک چشمی که عقلستش امیر|
    block |عاقبت‌بین باشد و حبر و قریر|
  block
    block |فرق زشت و نغز از عقل آورید|
    block |نی ز چشمی کز سیه گفت و سپید|
  block
    block |چشم غره شد به خضرای دمن|
    block |عقل گوید بر محک ماش زن|
  block
    block |آفت مرغست چشم کام‌بین|
    block |مخلص مرغست عقل دام‌بین|
  block
    block |دام دیگر بد که عقلش در نیافت|
    block |وحی غایب‌بین بدین سو زان شتافت|
  block
    block |جنس و ناجنس از خرد دانی شناخت|
    block |سوی صورت‌ها نشاید زود تاخت|
  block
    block |نیست جنسیت به صورت لی و لک|
    block |عیسی آمد در بشر جنس ملک|
  block
    block |برکشیدش فوق این نیلی‌حصار|
    block |مرغ گردونی چو چغزش زاغ‌وار|