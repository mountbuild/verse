
block |حکایت آن دو برادر یکی کوسه و یکی امرد در عزب خانه‌ای خفتند شبی اتفاقا امرد خشت‌ها بر مقعد خود انبار کرد عاقبت دباب دب آورد و آن خشت‌ها را به حیله و نرمی از پس او برداشت کودک بیدار شد به جنگ کی این خشت‌ها کو کجا بردی و چرا بردی او گفت تو این خشت‌ها را چرا نهادی الی آخره|
  block
    block |امردی و کوسه‌ای در انجمن|
    block |آمدند و مجمعی بد در وطن|
  block
    block |مشتغل ماندند قوم منتجب|
    block |روز رفت و شد زمانه ثلث شب|
  block
    block |زان عزب‌خانه نرفتند آن دو کس|
    block |هم بخفتند آن سو از بیم عسس|
  block
    block |کوسه را بد بر زنخدان چار مو|
    block |لیک هم‌چون ماه بدرش بود رو|
  block
    block |کودک امرد به صورت بود زشت|
    block |هم نهاد اندر پس کون بیست خشت|
  block
    block |لوطیی دب برد شب در انبهی|
    block |خشتها را نقل کرد آن مشتهی|
  block
    block |دست چون بر وی زد او از جا بجست|
    block |گفت هی تو کیستی ای سگ‌پرست|
  block
    block |گفت این سی خشت چون انباشتی|
    block |گفت تو سی خشت چون بر داشتی|
  block
    block |کودک بیمارم و از ضعف خود|
    block |کردم اینجا احتیاط و مرتقد|
  block
    block |گفت اگر داری ز رنجوری تفی|
    block |چون نرفتی جانب دار الشفا|
  block
    block |یا به خانهٔ یک طبیبی مشفقی|
    block |که گشادی از سقامت مغلقی|
  block
    block |گفت آخر من کجا دانم شدن|
    block |که بهرجا می‌روم من ممتحن|
  block
    block |چون تو زندیقی پلیدی ملحدی|
    block |می بر آرد سر به پیشم چون ددی|
  block
    block |خانقاهی که بود بهتر مکان|
    block |من ندیدم یک دمی در وی امان|
  block
    block |رو به من آرند مشتی حمزه‌خوار|
    block |چشم‌ها پر نطفه کف خایه‌فشار|
  block
    block |وانک ناموسیست خود از زیر زیر|
    block |غمزه دزدد می‌دهد مالش به کیر|
  block
    block |خانقه چون این بود بازار عام|
    block |چون بود خر گله و دیوان خام|
  block
    block |خر کجا ناموس و تقوی از کجا|
    block |خر چه داند خشیت و خوف و رجا|
  block
    block |عقل باشد آمنی و عدل‌جو|
    block |بر زن و بر مرد اما عقل کو|
  block
    block |ور گریزم من روم سوی زنان|
    block |هم‌چو یوسف افتم اندر افتتان|
  block
    block |یوسف از زن یافت زندان و فشار|
    block |من شوم توزیع بر پنجاه دار|
  block
    block |آن زنان از جاهلی بر من تنند|
    block |اولیاشان قصد جان من کنند|
  block
    block |نه ز مردان چاره دارم نه از زنان|
    block |چون کنم که نی ازینم نه از آن|
  block
    block |بعد از آن کودک به کوسه بنگریست|
    block |گفت او با آن دو مو از غم بریست|
  block
    block |فارغست از خشت و از پیکار خشت|
    block |وز چو تو مادرفروش کنک زشت|
  block
    block |بر زنخ سه چار مو بهر نمون|
    block |بهتر از سی خشت گرداگرد کون|
  block
    block |ذره‌ای سایهٔ عنایت بهترست|
    block |از هزاران کوشش طاعت‌پرست|
  block
    block |زانک شیطان خشت طاعت بر کند|
    block |گر دو صد خشتست خود را ره کند|
  block
    block |خشت اگر پرست بنهادهٔ توست|
    block |آن دو سه مو از عطای آن سوست|
  block
    block |در حقیقت هر یکی مو زان کهیست|
    block |کان امان‌نامهٔ صلهٔ شاهنشهیست|
  block
    block |تو اگر صد قفل بنهی بر دری|
    block |بر کند آن جمله را خیره‌سری|
  block
    block |شحنه‌ای از موم اگر مهری نهد|
    block |پهلوانان را از آن دل بشکهد|
  block
    block |آن دو سه تار عنایت هم‌چو کوه|
    block |سد شد چون فر سیما در وجوه|
  block
    block |خشت را مگذار ای نیکوسرشت|
    block |لیک هم آمن مخسپ از دیو زشت|
  block
    block |رو دو تا مو زان کرم با دست آر|
    block |وانگهان آمن بخسپ و غم مدار|
  block
    block |نوم عالم از عبادت به بود|
    block |آنچنان علمی که مستنبه بود|
  block
    block |آن سکون سابح اندر آشنا|
    block |به ز جهد اعجمی با دست و پا|
  block
    block |اعجمی زد دست و پا و غرق شد|
    block |می‌رود سباح ساکن چون عمد|
  block
    block |علم دریاییست بی‌حد و کنار|
    block |طالب علمست غواص بحار|
  block
    block |گر هزاران سال باشد عمر او|
    block |او نگردد سیر خود از جست و جو|
  block
    block |کان رسول حق بگفت اندر بیان|
    block |اینک منهومان هما لا یشبعان|