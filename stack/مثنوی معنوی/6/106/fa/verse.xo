
block |رفتن پسران سلطان به حکم آنک الانسان حریص علی ما منع  ما بندگی خویش نمودیم ولیکن  خوی بد تو بنده ندانست خریدن  به سوی آن قلعهٔ ممنوع عنه آن همه وصیت‌ها و اندرزهای پدر را زیر پا  نهادند تا در چاه بلا افتادند و می‌گفتند ایشان را نفوس لوامه الم یاتکم  نذیر ایشان می‌گفتند گریان و پشیمان لوکنا نسمع او نعقل ماکنا فی اصحاب السعیر|
  block
    block |این سخن پایان ندارد آن فریق|
    block |بر گرفتند از پی آن دز طریق|
  block
    block |بر درخت گندم منهی زدند|
    block |از طویلهٔ مخلصان بیرون شدند|
  block
    block |چون شدند از منع و نهیش گرم‌تر|
    block |سوی آن قلعه بر آوردند سر|
  block
    block |بر ستیز قول شاه مجتبی|
    block |تا به قلعهٔ صبرسوز هش‌ربا|
  block
    block |آمدند از رغم عقل پندتوز|
    block |در شب تاریک بر گشته ز روز|
  block
    block |اندر آن قلعهٔ خوش ذات الصور|
    block |پنج در در بحر و پنجی سوی بر|
  block
    block |پنج از آن چون حس به سوی رنگ و بو|
    block |پنج از آن چون حس باطن رازجو|
  block
    block |زان هزاران صورت و نقش و نگار|
    block |می‌شدند از سو به سو خوش بی‌قرار|
  block
    block |زین قدح‌های صور کم‌باش مست|
    block |تا نگردی بت‌تراش و بت‌پرست|
  block
    block |از قدح‌های صور بگذر مه‌ایست|
    block |باده در جامست لیک از جام نیست|
  block
    block |سوی باده‌بخش بگشا پهن فم|
    block |چون رسد باده نیاید جام کم|
  block
    block |آدما معنی دلبندم بجوی|
    block |ترک قشر و صورت گندم بگوی|
  block
    block |چونک ریگی آرد شد بهر خلیل|
    block |دانک معزولست گندم ای نبیل|
  block
    block |صورت از بی‌صورت آید در وجود|
    block |هم‌چنانک از آتشی زادست دود|
  block
    block |کمترین عیب مصور در خصال|
    block |چون پیاپی بینیش آید ملال|
  block
    block |حیرت محض آردت بی‌صورتی|
    block |زاده صد گون آلت از بی‌آلتی|
  block
    block |بی ز دستی دست‌ها بافد همی|
    block |جان جان سازد مصور آدمی|
  block
    block |آنچنان که اندر دل از هجر و وصال|
    block |می‌شود بافیده گوناگون خیال|
  block
    block |هیچ ماند این مؤثر با اثر|
    block |هیچ ماند بانگ و نوحه با ضرر|
  block
    block |نوحه را صورت ضرر بی‌صورتست|
    block |دست خایند از ضرر کش نیست دست|
  block
    block |این مثل نالایقست ای مستدل|
    block |حیلهٔ تفهیم را جهد المقل|
  block
    block |صنع بی‌صورت بکارد صورتی|
    block |تن بروید با حواس و آلتی|
  block
    block |تا چه صورت باشد آن بر وفق خود|
    block |اندر آرد جسم را در نیک و بد|
  block
    block |صورت نعمت بود شاکر شود|
    block |صورت مهلت بود صابر شود|
  block
    block |صورت رحمی بود بالان شود|
    block |صورت زخمی بود نالان شود|
  block
    block |صورت شهری بود گیرد سفر|
    block |صورت تیری بود گیرد سپر|
  block
    block |صورت خوبان بود عشرت کند|
    block |صورت غیبی بود خلوت کند|
  block
    block |صورت محتاجی آرد سوی کسب|
    block |صورت بازو وری آرد به غصب|
  block
    block |این ز حد و اندازه‌ها باشد برون|
    block |داعی فعل از خیال گونه‌گون|
  block
    block |بی‌نهایت کیش‌ها و پیشه‌ها|
    block |جمله ظل صورت اندیشه‌ها|
  block
    block |بر لب بام ایستاده قوم خوش|
    block |هر یکی را بر زمین بین سایه‌اش|
  block
    block |صورت فکرست بر بام مشید|
    block |وآن عمل چون سایه بر ارکان پدید|
  block
    block |فعل بر ارکان و فکرت مکتتم|
    block |لیک در تاثیر و وصلت دو به هم|
  block
    block |آن صور در بزم کز جام خوشیست|
    block |فایدهٔ او بی‌خودی و بیهشیست|
  block
    block |صورت مرد و زن و لعب و جماع|
    block |فایده‌ش بی‌هوشی وقت وقاع|
  block
    block |صورت نان و نمک کان نعمتست|
    block |فایده‌ش آن قوت بی‌صورتست|
  block
    block |در مصاف آن صورت تیغ و سپر|
    block |فایده‌ش بی‌صورتی یعنی ظفر|
  block
    block |مدرسه و تعلیق و صورت‌های وی|
    block |چون به دانش متصل شد گشت طی|
  block
    block |این صور چون بندهٔ بی‌صورتند|
    block |پس چرا در نفی صاحب‌نعمتند|
  block
    block |این صور دارد ز بی‌صورت وجود|
    block |چیست پس بر موجد خویشش جحود|
  block
    block |خود ازو یابد ظهور انکار او|
    block |نیست غیر عکس خود این کار او|
  block
    block |صورت دیوار و سقف هر مکان|
    block |سایهٔ اندیشهٔ معمار دان|
  block
    block |گرچه خود اندر محل افتکار|
    block |نیست سنگ و چوب و خشتی آشکار|
  block
    block |فاعل مطلق یقین بی‌صورتست|
    block |صورت اندر دست او چون آلتست|
  block
    block |گه گه آن بی‌صورت از کتم عدم|
    block |مر صور را رو نماید از کرم|
  block
    block |تا مدد گیرد ازو هر صورتی|
    block |از کمال و از جمال و قدرتی|
  block
    block |باز بی‌صورت چو پنهان کرد رو|
    block |آمدند از بهر کد در رنگ و بو|
  block
    block |صورتی از صورت دیگر کمال|
    block |گر بجوید باشد آن عین ضلال|
  block
    block |پس چه عرضه می‌کنی ای بی‌گهر|
    block |احتیاج خود به محتاجی دگر|
  block
    block |چون صور بنده‌ست بر یزدان مگو|
    block |ظن مبر صورت به تشبیهش مجو|
  block
    block |در تضرع جوی و در افنای خویش|
    block |کز تفکر جز صور ناید به پیش|
  block
    block |ور ز غیر صورتت نبود فره|
    block |صورتی کان بی‌تو زاید در تو به|
  block
    block |صورت شهری که آنجا می‌روی|
    block |ذوق بی‌صورت کشیدت ای روی|
  block
    block |پس به معنی می‌روی تا لامکان|
    block |که خوشی غیر مکانست و زمان|
  block
    block |صورت یاری که سوی او شوی|
    block |از برای مونسی‌اش می‌روی|
  block
    block |پس بمعنی سوی بی‌صورت شدی|
    block |گرچه زان مقصود غافل آمدی|
  block
    block |پس حقیقت حق بود معبود کل|
    block |کز پی ذوقست سیران سبل|
  block
    block |لیک بعضی رو سوی دم کرده‌اند|
    block |گرچه سر اصلست سر گم کرده‌اند|
  block
    block |لیک آن سر پیش این ضالان گم|
    block |می‌دهد داد سری از راه دم|
  block
    block |آن ز سر می‌یابد آن داد این ز دم|
    block |قوم دیگر پا و سر کردند گم|
  block
    block |چونک گم شد جمله جمله یافتند|
    block |از کم آمد سوی کل بشتافتند|