
block |صبر فرمودن خواجه مادر دختر را کی غلام را زجر مکن من او را بی‌زجر ازین طمع باز آرم کی نه سیخ سوزد نه کباب خام ماند|
  block
    block |گفت خواجه صبر کن با او بگو|
    block |که ازو ببریم و بدهیمش به تو|
  block
    block |تا مگر این از دلش بیرون کنم|
    block |تو تماشا کن که دفعش چون کنم|
  block
    block |تو دلش خوش کن بگو می‌دان درست|
    block |که حقیقت دختر ما جفت تست|
  block
    block |ما ندانستیم ای خوش مشتری|
    block |چونک دانستیم تو اولیتری|
  block
    block |آتش ما هم درین کانون ما|
    block |لیلی آن ما و تو مجنون ما|
  block
    block |تا خیال و فکر خوش بر وی زند|
    block |فکر شیرین مرد را فربه کند|
  block
    block |جانور فربه شود لیک از علف|
    block |آدمی فربه ز عزست و شرف|
  block
    block |آدمی فربه شود از راه گوش|
    block |جانور فربه شود از حلق و نوش|
  block
    block |گفت آن خاتون ازین ننگ مهین|
    block |خود دهانم کی بجنبد اندرین|
  block
    block |این چنین ژاژی چه خایم بهر او|
    block |گو بمیر آن خاین ابلیس‌خو|
  block
    block |گفت خواجه نی مترس و دم دهش|
    block |تا رود علت ازو زین لطف خوش|
  block
    block |دفع او را دلبرا بر من نویس|
    block |هل که صحت یابد آن باریک‌ریس|
  block
    block |چون بگفت آن خسته را خاتون چنین|
    block |می‌نگنجید از تبختر بر زمین|
  block
    block |زفت گشت و فربه و سرخ و شکفت|
    block |چون گل سرخ هزاران شکر گفت|
  block
    block |که گهی می‌گفت ای خاتون من|
    block |که مبادا باشد این دستان و فن|
  block
    block |خواجه جمعیت بکرد و دعوتی|
    block |که همی‌سازم فرج را وصلتی|
  block
    block |تا جماعت عشوه می‌دادند و گان|
    block |که ای فرج بادت مبارک اتصال|
  block
    block |تا یقین‌تر شد فرج را آن سخن|
    block |علت از وی رفت کل از بیخ و بن|
  block
    block |بعد از آن اندر شب گردک به فن|
    block |امردی را بست حنی هم‌چو زن|
  block
    block |پر نگارش کرد ساعد چون عروس|
    block |پس نمودش ماکیان دادش خروس|
  block
    block |مقنعه و حلهٔ عروسان نکو|
    block |کنگ امرد را بپوشانید او|
  block
    block |شمع را هنگام خلوت زود کشت|
    block |ماند هندو با چنان کنگ درشت|
  block
    block |هندوک فریاد می‌کرد و فغان|
    block |از برون نشنید کس از دف‌زنان|
  block
    block |ضرب دف و کف و نعرهٔ مرد و زن|
    block |کرد پنهان نعرهٔ آن نعره‌زن|
  block
    block |تا به روز آن هندوک را می‌فشارد|
    block |چون بود در پیش سگ انبان آرد|
  block
    block |زود آوردند طاس و بوغ زفت|
    block |رسم دامادان فرج حمام رفت|
  block
    block |رفت در حمام او رنجور جان|
    block |کون دریده هم‌چو دلق تونیان|
  block
    block |آمد از حمام در گردک فسوس|
    block |پیش او بنشست دختر چون عروس|
  block
    block |مادرش آنجا نشسته پاسبان|
    block |که نباید کو کند روز امتحان|
  block
    block |ساعتی در وی نظر کرد از عناد|
    block |آنگهان با هر دو دستش ده بداد|
  block
    block |گفت کس را خود مبادا اتصال|
    block |با چو تو ناخوش عروس بدفعال|
  block
    block |روز رویت روی خاتونان تر|
    block |کیر زشتت شب بتر از کیر خر|
  block
    block |هم‌چنان جمله نعیم این جهان|
    block |بس خوشست از دور پیش از امتحان|
  block
    block |می‌نماید در نظر از دور آب|
    block |چون روی نزدیک باشد آن سراب|
  block
    block |گنده پیرست او و از بس چاپلوس|
    block |خویش را جلوه کند چون نو عروس|
  block
    block |هین مشو مغرور آن گلگونه‌اش|
    block |نوش نیش‌آلودهٔ او را مچش|
  block
    block |صبر کن کالصبر مفتاح الفرج|
    block |تا نیفتی چون فرج در صد حرج|
  block
    block |آشکارا دانه پنهان دام او|
    block |خوش نماید ز اولت انعام او|