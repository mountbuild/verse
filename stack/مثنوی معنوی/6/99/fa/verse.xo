
block |دیدن خوارزمشاه رحمه الله در سیران در موکب خود اسپی بس نادر و تعلق دل شاه به حسن و چستی آن اسپ و سرد کردن  عمادالملک آن اسپ را در دل شاه و گزیدن شاه گفت او را بر دید  خویش چنانک حکیم رحمةالله علیه  در الهی‌نامه فرمود چون زبان حسد شود نخاس  یوسفی یابی از گزی کرباس  از دلالی برادران یوسف حسودانه در دل مشتریان آن چندان حسن  پوشیده شد و زشت نمودن گرفت کی و کانوا فیه من الزاهدین|
  block
    block |بود امیری را یکی اسپی گزین|
    block |در گلهٔ سلطان نبودش یک قرین|
  block
    block |او سواره گشت در موکب به گاه|
    block |ناگهان دید اسپ را خوارزمشاه|
  block
    block |چشم شه را فر و رنگ او ربود|
    block |تا به رجعت چشم شه با اسپ بود|
  block
    block |بر هر آن عضوش که افکندی نظر|
    block |هر یکش خوشتر نمودی زان دگر|
  block
    block |غیر چستی و گشی و روحنت|
    block |حق برو افکنده بد نادر صفت|
  block
    block |پس تجسس کرد عقل پادشاه|
    block |کین چه باشد که زند بر عقل راه|
  block
    block |چشم من پرست و سیرست و غنی|
    block |از دو صد خورشید دارد روشنی|
  block
    block |ای رخ شاهان بر من بیذقی|
    block |نیم اسپم در رباید بی حقی|
  block
    block |جادوی کردست جادو آفرین|
    block |جذبه باشد آن نه خاصیات این|
  block
    block |فاتحه خواند و بسی لا حول کرد|
    block |فاتحه‌ش در سینه می‌افزود درد|
  block
    block |زانک او را فاتحه خود می‌کشید|
    block |فاتحه در جر و دفع آمد وحید|
  block
    block |گر نماید غیر هم تمویه اوست|
    block |ور رود غیر از نظر تنبیه اوست|
  block
    block |پس یقین گشتش که جذبه زان سریست|
    block |کار حق هر لحظه نادر آوریست|
  block
    block |اسپ سنگین گاو سنگین ز ابتلا|
    block |می‌شود مسجود از مکر خدا|
  block
    block |پیش کافر نیست بت را ثانیی|
    block |نیست بت را فر و نه روحانیی|
  block
    block |چست آن جاذب نهان اندر نهان|
    block |در جهان تابیده از دیگر جهان|
  block
    block |عقل محجوبست و جان هم زین کمین|
    block |من نمی‌بینم تو می‌توانی ببین|
  block
    block |چونک خوارمشه ز سیران باز گشت|
    block |با خواص ملک خود هم‌راز گشت|
  block
    block |پس به سرهنگان بفرمود آن زمان|
    block |تا بیارند اسپ را زان خاندان|
  block
    block |هم‌چو آتش در رسیدند آن گروه|
    block |هم‌چو پشمی گشت امیر هم‌چو کوه|
  block
    block |جانش از درد و غبین تا لب رسید|
    block |جز عمادالملک زنهاری ندید|
  block
    block |که عمادالملک بد پای علم|
    block |بهر هر مظلوم و هر مقتول غم|
  block
    block |محترم‌تر خود نبد زو سروری|
    block |پیش سلطان بود چون پیغامبری|
  block
    block |بی‌طمع بود او اصیل و پارسا|
    block |رایض و شب‌خیز و حاتم در سخا|
  block
    block |بس همایون‌رای و با تدبیر و راد|
    block |آزموده رای او در هر مراد|
  block
    block |هم به بذل جان سخی و هم به مال|
    block |طالب خورشید غیب او چون هلال|
  block
    block |در امیری او غریب و محتبس|
    block |در صفات فقر وخلت ملتبس|
  block
    block |بوده هر محتاج را هم‌چون پدر|
    block |پیش سلطان شافع و دفع ضرر|
  block
    block |مر بدان را ستر چون حلم خدا|
    block |خلق او بر عکس خلقان و جدا|
  block
    block |بارها می‌شد به سوی کوه فرد|
    block |شاه با صد لابه او را دفع کرد|
  block
    block |هر دم ار صد جرم را شافع شدی|
    block |چشم سلطان را ازو شرم آمدی|
  block
    block |رفت او پیش عماد الملک راد|
    block |سر برهنه کرد و بر خاک اوفتاد|
  block
    block |که حرم با هر چه دارم گو بگیر|
    block |تا بگیرد حاصلم را هر مغیر|
  block
    block |این یکی اسپست جانم رهن اوست|
    block |گر برد مردم یقین ای خیردوست|
  block
    block |گر برد این اسپ را از دست من|
    block |من یقین دانم نخواهم زیستن|
  block
    block |چون خدا پیوستگیی داده است|
    block |بر سرم مال ای مسیحا زود دست|
  block
    block |از زن و زر و عقارم صبر هست|
    block |این تکلف نیست نی تزویریست|
  block
    block |اندرین گر می‌نداری باورم|
    block |امتحان کن امتحان گفت و قدم|
  block
    block |آن عمادالملک گریان چشم‌مال|
    block |پیش سلطان در دوید آشفته‌حال|
  block
    block |لب ببست و پیش سلطان ایستاد|
    block |راز گویان با خدا رب العباد|
  block
    block |ایستاده راز سلطان می‌شنید|
    block |واندرون اندیشه‌اش این می‌تنید|
  block
    block |کای خداگر آن جوان کژ رفت راه|
    block |که نشاید ساختن جز تو پناه|
  block
    block |تو از آن خود بکن از وی مگیر|
    block |گرچه او خواهد خلاص از هر اسیر|
  block
    block |زانک محتاجند این خلقان همه|
    block |از گدایی گیر تا سلطان همه|
  block
    block |با حضور آفتاب با کمال|
    block |رهنمایی جستن از شمع و ذبال|
  block
    block |با حضور آفتاب خوش‌مساغ|
    block |روشنایی جستن از شمع و چراغ|
  block
    block |بی‌گمان ترک ادب باشد ز ما|
    block |کفر نعمت باشد و فعل هوا|
  block
    block |لیک اغلب هوش‌ها در افتکار|
    block |هم‌چو خفاشند ظلمت دوستدار|
  block
    block |در شب ار خفاش کرمی می‌خورد|
    block |کرم را خورشید جان می‌پرورد|
  block
    block |در شب ار خفاش از کرمیست مست|
    block |کرم از خورشید جنبنده شدست|
  block
    block |آفتابی که ضیا زو می‌زهد|
    block |دشمن خود را نواله می‌دهد|
  block
    block |لیک شهبازی که او خفاش نیست|
    block |چشم بازش راست‌بین و روشنیست|
  block
    block |گر به شب جوید چو خفاش او نمو|
    block |در ادب خورشید مالد گوش او|
  block
    block |گویدش گیرم که آن خفاش لد|
    block |علتی دارد ترا باری چه شد|
  block
    block |مالشت بدهم به زجر از اکتیاب|
    block |تا نتابی سر دگر از آفتاب|