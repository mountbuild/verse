
block |مفتون شدن قاضی بر زن جوحی و در صندوق ماندن و نایب قاضی صندوق را خریدن باز سال دوم آمدن زن جوحی بر امید بازی پارینه و گفتن قاضی کی مرا آزاد کن و کسی دیگر را بجوی الی آخر القصه|
  block
    block |جوحی هر سالی ز درویشی به فن|
    block |رو بزن کردی کای دلخواه زن|
  block
    block |چون سلاحت هست رو صیدی بگیر|
    block |تا بدوشانیم از صید تو شیر|
  block
    block |قوس ابرو تیر غمزه دام کید|
    block |بهر چه دادت خدا از بهر صید|
  block
    block |رو پی مرغی شگرفی دام نه|
    block |دانه بنما لیک در خوردش مده|
  block
    block |کام بنما و کن او را تلخ‌کام|
    block |کی خورد دانه چو شد در حبس دام|
  block
    block |شد زن او نزد قاضی در گله|
    block |که مرا افغان ز شوی ده‌دله|
  block
    block |قصه کوته کن که قاضی شد شکار|
    block |از مقال و از جمال آن نگار|
  block
    block |گفت اندر محکمه‌ست این غلغله|
    block |من نتوانم فهم کردن این گله|
  block
    block |گر به خلوت آیی ای سرو سهی|
    block |از ستم‌کاری شو شرحم دهی|
  block
    block |گفت خانهٔ تو ز هر نیک و بدی|
    block |باشد از بهر گله آمد شدی|
  block
    block |خانهٔ سر جمله پر سودا بود|
    block |صدر پر وسواس و پر غوغا بود|
  block
    block |باقی اعضا ز فکر آسوده‌اند|
    block |وآن صدور از صادران فرسوده‌اند|
  block
    block |در خزان و باد خوف حق گریز|
    block |آن شقایق‌های پارین را بریز|
  block
    block |این شقایق منع نو اشکوفه‌هاست|
    block |که درخت دل برای آن نماست|
  block
    block |خویش را در خواب کن زین افتکار|
    block |سر ز زیر خواب در یقظت بر آر|
  block
    block |هم‌چو آن اصحاب کهف ای خواجه زود|
    block |رو به ایقاظا که تحسبهم رقود|
  block
    block |گفت قاضی ای صنم معمول چیست|
    block |گفت خانهٔ این کنیزک بس تهیست|
  block
    block |خصم در ده رفت و حارس نیز نیست|
    block |بهر خلوت سخت نیکو مسکنیست|
  block
    block |امشب ار امکان بود آنجا بیا|
    block |کار شب بی سمعه است و بی‌ریا|
  block
    block |جمله جاسوسان ز خمر خواب مست|
    block |زنگی شب جمله را گردن زدست|
  block
    block |خواند بر قاضی فسون‌های عجب|
    block |آن شکرلب وانگهانی از چه لب|
  block
    block |چند با آدم بلیس افسانه کرد|
    block |چون حوا گفتش بخور آنگاه خورد|
  block
    block |اولین خون در جهان ظلم و داد|
    block |از کف قابیل بهر زن فتاد|
  block
    block |نوح چون بر تابه بریان ساختی|
    block |واهله بر تابه سنگ انداختی|
  block
    block |مکر زن بر کار او چیره شدی|
    block |آب صاف وعظ او تیره شدی|
  block
    block |قوم را پیغام کردی از نهان|
    block |که نگه دارید دین زین گمرهان|