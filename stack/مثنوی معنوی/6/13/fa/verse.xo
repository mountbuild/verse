
block |حکایت آن شخص کی دزدان قوج او را بدزدیدند  و بر آن قناعت نکرد به حیله جامه‌هاش را هم دزدیدند|
  block
    block |آن یکی قج داشت از پس می‌کشید|
    block |دزد قج را برد حبلش را برید|
  block
    block |چونک آگه شد دوان شد چپ و راست|
    block |تا بیابد کان قج برده کجاست|
  block
    block |بر سر چاهی بدید آن دزد را|
    block |که فغان می‌کرد کای واویلتا|
  block
    block |گفت نالان از چئی ای اوستاد|
    block |گفت همیان زرم در چه فتاد|
  block
    block |گر توانی در روی بیرون کشی|
    block |خمس بدهم مر ترا با دلخوشی|
  block
    block |خمس صد دینار بستانی به دست|
    block |گفت او خود این بهای ده قجست|
  block
    block |گر دری بر بسته شد ده در گشاد|
    block |گر قجی شد حق عوض اشتر بداد|
  block
    block |جامه‌ها بر کند و اندر چاه رفت|
    block |جامه‌ها را برد هم آن دزد تفت|
  block
    block |حازمی باید که ره تا ده برد|
    block |حزم نبود طمع طاعون آورد|
  block
    block |او یکی دزدست فتنه‌سیرتی|
    block |چون خیال او را بهر دم صورتی|
  block
    block |کس نداند مکر او الا خدا|
    block |در خدا بگریز و وا ره زان دغا|