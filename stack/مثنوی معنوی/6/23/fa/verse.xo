
block |تشبیه مغفلی کی عمر ضایع کند و وقت مرگ در آن تنگاتنگ توبه و استغفار کردن گیرد به تعزیت داشتن شیعهٔ اهل حلب هر سالی در ایام عاشورا به دروازهٔ انطاکیه و رسیدن غریب شاعر از سفر و پرسیدن کی این غریو چه تعزیه است|
  block
    block |روز عاشورا همه اهل حلب|
    block |باب انطاکیه اندر تا به شب|
  block
    block |گرد آید مرد و زن جمعی عظیم|
    block |ماتم آن خاندان دارد مقیم|
  block
    block |ناله و نوحه کنند اندر بکا|
    block |شیعه عاشورا برای کربلا|
  block
    block |بشمرند آن ظلمها و امتحان|
    block |کز یزید و شمر دید آن خاندان|
  block
    block |نعره‌هاشان می‌رود در ویل و وشت|
    block |پر همی‌گردد همه صحرا و دشت|
  block
    block |یک غریبی شاعری از ره رسید|
    block |روز عاشورا و آن افغان شنید|
  block
    block |شهر را بگذاشت و آن سوی رای کرد|
    block |قصد جست و جوی آن هیهای کرد|
  block
    block |پرس پرسان می‌شد اندر افتقاد|
    block |چیست این غم بر که این ماتم فتاد|
  block
    block |این رئیس زفت باشد که بمرد|
    block |این چنین مجمع نباشد کار خرد|
  block
    block |نام او و القاب او شرحم دهید|
    block |که غریبم من شما اهل دهید|
  block
    block |چیست نام و پیشه و اوصاف او|
    block |تا بگویم مرثیه ز الطاف او|
  block
    block |مرثیه سازم که مرد شاعرم|
    block |تا ازینجا برگ و لالنگی برم|
  block
    block |آن یکی گفتش که هی دیوانه‌ای|
    block |تو نه‌ای شیعه عدو خانه‌ای|
  block
    block |روز عاشورا نمی‌دانی که هست|
    block |ماتم جانی که از قرنی بهست|
  block
    block |پیش مؤمن کی بود این غصه خوار|
    block |قدر عشق گوش عشق گوشوار|
  block
    block |پیش مؤمن ماتم آن پاک‌روح|
    block |شهره‌تر باشد ز صد طوفان نوح|