
block |دیدن ایشان در قصر این قلعهٔ ذات الصور نقش روی دختر شاه چین را و بیهوش شدن هر سه و در فتنه افتادن و تفحص کردن کی این صورت کیست|
  block
    block |این سخن پایان ندارد آن گروه|
    block |صورتی دیدند با حسن و شکوه|
  block
    block |خوب‌تر زان دیده بودند آن فریق|
    block |لیک زین رفتند در بحر عمیق|
  block
    block |زانک افیونشان درین کاسه رسید|
    block |کاسه‌ها محسوس و افیون ناپدید|
  block
    block |کرد فعل خویش قلعهٔ هش‌ربا|
    block |هر سه را انداخت در چاه بلا|
  block
    block |تیر غمزه دوخت دل را بی‌کمان|
    block |الامان و الامان ای بی‌امان|
  block
    block |قرنها را صورت سنگین بسوخت|
    block |آتشی در دین و دلشان بر فروخت|
  block
    block |چونک روحانی بود خود چون بود|
    block |فتنه‌اش هر لحظه دیگرگون بود|
  block
    block |عشق صورت در دل شه‌زادگان|
    block |چون خلش می‌کرد مانند سنان|
  block
    block |اشک می‌بارید هر یک هم‌چو میغ|
    block |دست می‌خایید و می‌گفت ای دریغ|
  block
    block |ما کنون دیدیم شه ز آغاز دید|
    block |چندمان سوگند داد آن بی‌ندید|
  block
    block |انبیا را حق بسیارست از آن|
    block |که خبر کردند از پایانمان|
  block
    block |کاینچ می‌کاری نروید جز که خار|
    block |وین طرف پری نیابی زو مطار|
  block
    block |تخم از من بر که تا ریعی دهد|
    block |با پر من پر که تیر آن سو جهد|
  block
    block |تو ندانی واجبی آن و هست|
    block |هم تو گویی آخر آن واجب بدست|
  block
    block |او توست اما نه این تو آن توست|
    block |که در آخر واقف بیرون‌شوست|
  block
    block |توی آخر سوی توی اولت|
    block |آمدست از بهر تنبیه و صلت|
  block
    block |توی تو در دیگری آمد دفین|
    block |من غلام مرد خودبینی چنین|
  block
    block |آنچ در آیینه می‌بیند جوان|
    block |پیر اندر خشت بیند بیش از آن|
  block
    block |ز امر شاه خویش بیرون آمدیم|
    block |با عنایات پدر یاغی شدیم|
  block
    block |سهل دانستیم قول شاه را|
    block |وان عنایت‌های بی اشباه را|
  block
    block |نک در افتادیم در خندق همه|
    block |کشته و خستهٔ بلا بی ملحمه|
  block
    block |تکیه بر عقل خود و فرهنگ خویش|
    block |بودمان تا این بلا آمد به پیش|
  block
    block |بی‌مرض دیدیم خویش و بی ز رق|
    block |آنچنان که خویش را بیمار دق|
  block
    block |علت پنهان کنون شد آشکار|
    block |بعد از آنک بند گشتیم و شکار|
  block
    block |سایهٔ رهبر بهست از ذکر حق|
    block |یک قناعت به که صد لوت و طبق|
  block
    block |چشم بینا بهتر از سیصد عصا|
    block |چشم بشناسد گهر را از حصا|
  block
    block |در تفحص آمدند از اندهان|
    block |صورت کی بود عجب این در جهان|
  block
    block |بعد بسیاری تفحص در مسیر|
    block |کشف کرد آن راز را شیخی بصیر|
  block
    block |نه از طریق گوش بل از وحی هوش|
    block |رازها بد پیش او بی روی‌پوش|
  block
    block |گفت نقش رشک پروینست این|
    block |صورت شه‌زادهٔ چینست این|
  block
    block |هم‌چو جان و چون جنین پنهانست او|
    block |در مکتم پرده و ایوانست او|
  block
    block |سوی او نه مرد ره دارد نه زن|
    block |شاه پنهان کرد او را از فتن|
  block
    block |غیرتی دارد ملک بر نام او|
    block |که نپرد مرغ هم بر بام او|
  block
    block |وای آن دل کش چنین سودا فتاد|
    block |هیچ کس را این چنین سودا مباد|
  block
    block |این سزای آنک تخم جهل کاشت|
    block |وآن نصیحت را کساد و سهل داشت|
  block
    block |اعتمادی کرد بر تدبیر خویش|
    block |که برم من کار خود با عقل پیش|
  block
    block |نیم ذره زان عنایت به بود|
    block |که ز تدبیر خرد سیصد رصد|
  block
    block |ترک مکر خویشتن گیر ای امیر|
    block |پا بکش پیش عنایت خوش بمیر|
  block
    block |این به قدر حیلهٔ معدود نیست|
    block |زین حیل تا تو نمیری سود نیست|