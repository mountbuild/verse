
block |ذکر آن پادشاه که آن دانشمند را به اکراه در مجلس آورد و بنشاند ساقی شراب بر دانشمند عرضه کرد ساغر پیش او داشت رو بگردانید و ترشی و تندی آغاز کرد شاه ساقی را گفت کی هین در طبعش آر ساقی چندی بر سرش کوفت و شرابش در خورد داد الی آخره|
  block
    block |پادشاهی مست اندر بزم خوش|
    block |می‌گذشت آن یک فقیهی بر درش|
  block
    block |کرد اشارت کش درین مجلس کشید|
    block |وان شراب لعل را با او چشید|
  block
    block |پس کشیدندش به شه بی‌اختیار|
    block |شست در مجلس ترش چون زهر و مار|
  block
    block |عرضه کردش می نپذرفت او به خشم|
    block |از شه و ساقی بگردانید چشم|
  block
    block |که به عمر خود نخوردستم شراب|
    block |خوشتر آید از شرابم زهر ناب|
  block
    block |هین به جای می به من زهری دهید|
    block |تا من از خویش و شما زین وا رهید|
  block
    block |می نخورده عربده آغاز کرد|
    block |گشته در مجلس گران چون مرگ و درد|
  block
    block |هم‌چو اهل نفس و اهل آب و گل|
    block |در جهان بنشسته با اصحاب دل|
  block
    block |حق ندارد خاصگان را در کمون|
    block |از می احرار جز در یشربون|
  block
    block |عرضه می‌دارند بر محجوب جام|
    block |حس نمی‌یابد از آن غیر کلام|
  block
    block |رو همی گرداند از ارشادشان|
    block |که نمی‌بیند به دیده دادشان|
  block
    block |گر ز گوشش تا به حلقش ره بدی|
    block |سر نصح اندر درونشان در شدی|
  block
    block |چون همه نارست جانش نیست نور|
    block |که افکند در نار سوزان جز قشور|
  block
    block |مغز بیرون ماند و قشر گفت رفت|
    block |کی شود از قشر معده گرم و زفت|
  block
    block |نار دوزخ جز که قشر افشار نیست|
    block |نار را با هیچ مغزی کار نیست|
  block
    block |ور بود بر مغز ناری شعله‌زن|
    block |بهر پختن دان نه بهر سوختن|
  block
    block |تا که باشد حق حکیم این قاعده|
    block |مستمر دان در گذشته و نامده|
  block
    block |مغز نغز و قشرها مغفور ازو|
    block |مغز را پس چون بسوزد دور ازو|
  block
    block |از عنایت گر بکوبد بر سرش|
    block |اشتها آید شراب احمرش|
  block
    block |ور نکوبد ماند او بسته‌دهان|
    block |چون فقیه از شرب و بزم این شهان|
  block
    block |گفت شه با ساقیش ای نیک‌پی|
    block |چه خموشی ده به طبعش آر هی|
  block
    block |هست پنهان حاکمی بر هر خرد|
    block |هرکه را خواهد به فن از سر برد|
  block
    block |آفتاب مشرق و تنویر او|
    block |چون اسیران بسته در زنجیر او|
  block
    block |چرخ را چرخ اندر آرد در زمن|
    block |چون بخواند در دماغش نیم فن|
  block
    block |عقل کو عقل دگر را سخره کرد|
    block |مهره زو دارد ویست استاد نرد|
  block
    block |چند سیلی بر سرش زد گفت گیر|
    block |در کشید از بیم سیلی آن زحیر|
  block
    block |مست گشت و شاد و خندان شد چو باغ|
    block |در ندیمی و مضاحک رفت و لاغ|
  block
    block |شیرگیر و خوش شد انگشتک بزد|
    block |سوی مبرز رفت تا میزک کند|
  block
    block |یک کنیزک بود در مبرز چو ماه|
    block |سخت زیبا و ز قرناقان شاه|
  block
    block |چون بدید او را دهانش باز ماند|
    block |عقل رفت و تن ستم‌پرداز ماند|
  block
    block |عمرها بوده عزب مشتاق و مست|
    block |بر کنیزک در زمان در زد دو دست|
  block
    block |بس طپید آن دختر و نعره فراشت|
    block |بر نیامد با وی و سودی نداشت|
  block
    block |زن به دست مرد در وقت لقا|
    block |چون خمیر آمد به دست نانبا|
  block
    block |بسرشد گاهیش نرم و گه درشت|
    block |زو بر آرد چاق چاقی زیر مشت|
  block
    block |گاه پهنش واکشد بر تخته‌ای|
    block |درهمش آرد گهی یک لخته‌ای|
  block
    block |گاه در وی ریزد آب و گه نمک|
    block |از تنور و آتشش سازد محک|
  block
    block |این چنین پیچند مطلوب و طلوب|
    block |اندرین لعبند مغلوب و غلوب|
  block
    block |این لعب تنها نه شو را با زنست|
    block |هر عشیق و عاشقی را این فنست|
  block
    block |از قدیم و حادث و عین و عرض|
    block |پیچشی چون ویس و رامین مفترض|
  block
    block |لیک لعب هر یکی رنگی دگر|
    block |پیچش هر یک ز فرهنگی دگر|
  block
    block |شوی و زن را گفته شد بهر مثال|
    block |که مکن ای شوی زن را بد گسیل|
  block
    block |آن شب گردک نه ینگا دست او|
    block |خوش امانت داد اندر دست تو|
  block
    block |کانچ با او تو کنی ای معتمد|
    block |از بد و نیکی خدا با تو کند|
  block
    block |حاصل این‌جا این فقیه از بی‌خودی|
    block |نه عفیفی ماندش و نه زاهدی|
  block
    block |آن فقیه افتاد بر آن حورزاد|
    block |آتش او اندر آن پنبه فتاد|
  block
    block |جان به جان پیوست و قالب‌ها چخید|
    block |چون دو مرغ سربریده می‌طپید|
  block
    block |چه سقایه چه ملک چه ارسلان|
    block |چه حیا چه دین چه بیم و خوف جان|
  block
    block |چشمشان افتاده اندر عین و غین|
    block |نه حسن پیداست این‌جا نه حسین|
  block
    block |شد دراز و کو طریق بازگشت|
    block |انتظار شاه هم از حد گذشت|
  block
    block |شاه آمد تا ببیند واقعه|
    block |دید آن‌جا زلزلهٔ القارعه|
  block
    block |آن فقیه از بیم برجست و برفت|
    block |سوی مجلس جام را بربود تفت|
  block
    block |شه چون دوزخ پر شرار و پر نکال|
    block |تشنهٔ خون دو جفت بدفعال|
  block
    block |چون فقیهش دید رخ پر خشم و قهر|
    block |تلخ و خونی گشته هم‌چون جام زهر|
  block
    block |بانگ زد بر ساقیش که ای گرم‌دار|
    block |چه نشستی خیره ده در طبعش آر|
  block
    block |خنده آمد شاه را گفت ای کیا|
    block |آمدم با طبع آن دختر ترا|
  block
    block |پادشاهم کار من عدلست و داد|
    block |زان خورم که یار را جودم بداد|
  block
    block |آنچ آن را من ننوشم هم‌چو نوش|
    block |کی دهم در خورد یار و خویش و توش|
  block
    block |زان خورانم من غلامان را که من|
    block |می‌خورم بر خوان خاص خویشتن|
  block
    block |زان خورانم بندگان را از طعام|
    block |که خورم من خود ز پخته یا ز خام|
  block
    block |من چو پوشم از خز و اطلس لباس|
    block |زان بپوشانم حشم را نه پلاس|
  block
    block |شرم دارم از نبی ذو فنون|
    block |البسوهم گفت مما تلبسون|
  block
    block |مصطفی کرد این وصیت با بنون|
    block |اطعموا الاذناب مما تاکلون|
  block
    block |دیگران را بس به طبع آورده‌ای|
    block |در صبوری چست و راغب کرده‌ای|
  block
    block |هم به طبع‌آور بمردی خویش را|
    block |پیشوا کن عقل صبراندیش را|
  block
    block |چون قلاووزی صبرت پر شود|
    block |جان به اوج عرش و کرسی بر شود|
  block
    block |مصطفی بین که چو صبرش شد براق|
    block |بر کشانیدش به بالای طباق|