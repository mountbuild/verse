
block |باز آمدن زن جوحی به محکمهٔ قاضی سال دوم بر امید وظیفهٔ پارسال و شناختن قاضی او را الی اتمامه|
  block
    block |بعد سالی باز جوحی از محن|
    block |رو به زن کرد و بگفت ای چست زن|
  block
    block |آن وظیفهٔ پار را تجدید کن|
    block |پیش قاضی از گلهٔ من گو سخن|
  block
    block |زن بر قاضی در آمد با زنان|
    block |مر زنی را کرد آن زن ترجمان|
  block
    block |تا بنشناسد ز گفتن قاضیش|
    block |یاد ناید از بلای ماضیش|
  block
    block |هست فتنه غمرهٔ غماز زن|
    block |لیک آن صدتو شود ز آواز زن|
  block
    block |چون نمی‌توانست آوازی فراشت|
    block |غمزهٔ تنهای زن سودی نداشت|
  block
    block |گفت قاضی رو تو خصمت را بیار|
    block |تا دهم کار ترا با او قرار|
  block
    block |جوحی آمد قاضیش نشناخت زود|
    block |کو به وقت لقیه در صندوق بود|
  block
    block |زو شنیده بود آواز از برون|
    block |در شری و بیع و در نقص و فزون|
  block
    block |گفت نفقهٔ زن چرا ندهی تمام|
    block |گفت از جان شرع را هستم غلام|
  block
    block |لیک اگر میرم ندارم من کفن|
    block |مفلس این لعبم و شش پنج زن|
  block
    block |زین سخن قاضی مگر بشناختش|
    block |یاد آورد آن دغل وان باختش|
  block
    block |گفت آن شش پنج با من باختی|
    block |پار اندر شش درم انداختی|
  block
    block |نوبت من رفت امسال آن قمار|
    block |با دگر کس باز دست از من بدار|
  block
    block |از شش و از پنج عارف گشت فرد|
    block |محترز گشتست زین شش پنج نرد|
  block
    block |رست او از پنج حس و شش جهت|
    block |از ورای آن همه کرد آگهت|
  block
    block |شد اشاراتش اشارات ازل|
    block |جاوز الاوهام طرا و اعتزل|
  block
    block |زین چه شش گوشه گر نبود برون|
    block |چون بر آرد یوسفی را از درون|
  block
    block |واردی بالای چرخ بی ستن|
    block |جسم او چون دلو در چه چاره کن|
  block
    block |یوسفان چنگال در دلوش زده|
    block |رسته از چاه و شه مصری شده|
  block
    block |دلوهای دیگر از چه آب‌جو|
    block |دلو او فارغ ز آب اصحاب‌جو|
  block
    block |دلوها غواص آب از بهر قوت|
    block |دلو او قوت و حیات جان حوت|
  block
    block |دلوها وابستهٔ چرخ بلند|
    block |دلو او در اصبعین زورمند|
  block
    block |دلو چه و حبل چه و چرخ چی|
    block |این مثال بس رکیکست ای اچی|
  block
    block |از کجا آرم مثالی بی‌شکست|
    block |کفو آن نه آید و نه آمدست|
  block
    block |صد هزاران مرد پنهان در یکی|
    block |صد کمان و تیر درج ناوکی|
  block
    block |ما رمیت اذ رمیتی فتنه‌ای|
    block |صد هزاران خرمن اندر حفنه‌ای|
  block
    block |آفتابی در یکی ذره نهان|
    block |ناگهان آن ذره بگشاید دهان|
  block
    block |ذره ذره گردد افلاک و زمین|
    block |پیش آن خورشید چون جست از کمین|
  block
    block |این چنین جانی چه درخورد تنست|
    block |هین بشو ای تن ازین جان هر دو دست|
  block
    block |ای تن گشته وثاق جان بسست|
    block |چند تاند بحر درمشکی نشست|
  block
    block |ای هزاران جبرئیل اندر بشر|
    block |ای مسیحان نهان در جوف خر|
  block
    block |ای هزاران کعبه پنهان در کنیس|
    block |ای غلط‌انداز عفریت و بلیس|
  block
    block |سجده‌گاه لامکانی در مکان|
    block |مر بلیسان را ز تو ویران دکان|
  block
    block |که چرا من خدمت این طین کنم|
    block |صورتی را نم لقب چون دین کنم|
  block
    block |نیست صورت چشم را نیکو به مال|
    block |تا ببینی شعشعهٔ نور جلال|