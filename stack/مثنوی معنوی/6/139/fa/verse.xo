
block |وصیت کردن آن شخص کی بعد از من او برد مال مرا از سه فرزند من کی کاهل‌ترست|
  block
    block |آن یکی شخص به وقت مرگ خویش|
    block |گفت بود اندر وصیت پیش‌پیش|
  block
    block |سه پسر بودش چو سه سرو روان|
    block |وقف ایشان کرده او جان و روان|
  block
    block |گفت هرچه در کفم کاله و زرست|
    block |او برد زین هر سه کو کاهل‌ترست|
  block
    block |گفت با قاضی و پس اندرز کرد|
    block |بعد از آن جام شراب مرگ خورد|
  block
    block |گفته فرزندان به قاضی کای کریم|
    block |نگذریم از حکم او ما سه یتیم|
  block
    block |ما چو اسمعیل ز ابراهیم خود|
    block |سرنپیچیم ارچه قربان می‌کند|
  block
    block |گفت قاضی هر یکی با عاقلیش|
    block |تا بگوید قصه‌ای از کاهلیش|
  block
    block |تا ببینم کاهلی هر یکی|
    block |تا بدانم حال هر یک بی‌شکی|
  block
    block |عارفان از دو جهان کاهل‌ترند|
    block |زانک بی شد یار خرمن می‌برند|
  block
    block |کاهلی را کرده‌اند ایشان سند|
    block |کار ایشان را چو یزدان می‌کند|
  block
    block |کار یزدان را نمی‌بینند عام|
    block |می‌نیاسایند از کد صبح و شام|
  block
    block |هین ز حد کاهلی گویید باز|
    block |تا بدانم حد آن از کشف راز|
  block
    block |بی‌گمان که هر زبان پردهٔ دلست|
    block |چون بجنبد پرده سرها واصلست|
  block
    block |پردهٔ کوچک چو یک شرحه کباب|
    block |می‌بپوشد صورت صد آفتاب|
  block
    block |گر بیان نطق کاذب نیز هست|
    block |لیک بوی از صدق و کذبش مخبرست|
  block
    block |آن نسیمی که بیایدت از چمن|
    block |هست پیدا از سموم گولخن|
  block
    block |بوی صدق و بوی کذب گول‌گیر|
    block |هست پیدا در نفس چون مشک و سیر|
  block
    block |گر ندانی یار را از ده‌دله|
    block |از مشام فاسد خود کن گله|
  block
    block |بانگ حیزان و شجاعان دلیر|
    block |هست پیدا چون فن روباه و شیر|
  block
    block |یا زبان هم‌چون سر دیگست راست|
    block |چون بجنبد تو بدانی چه اباست|
  block
    block |از بخار آن بداند تیزهش|
    block |دیگ شیرینی ز سکباج ترش|
  block
    block |دست بر دیگ نوی چون زد فتی|
    block |وقت بخریدن بدید اشکسته را|
  block
    block |گفت دانم مرد را در حین ز پوز|
    block |ور نگوید دانمش اندر سه روز|
  block
    block |وآن دگر گفت ار بگوید دانمش|
    block |ور نگوید در سخن پیچانمش|
  block
    block |گفت اگر این مکر بشنیده بود|
    block |لب ببندد در خموشی در رود|