
block |ماخذهٔ یوسف صدیق صلوات‌الله علیه به حبس بضع سنین به سبب یاری خواستن از غیر حق و گفتن اذکرنی عند ربک مع  تقریره|
  block
    block |آنچنان که یوسف از زندانیی|
    block |با نیازی خاضعی سعدانیی|
  block
    block |خواست یاری گفت چون بیرون روی|
    block |پیش شه گردد امورت مستوی|
  block
    block |یاد من کن پیش تخت آن عزیز|
    block |تا مرا هم وا خرد زین حبس نیز|
  block
    block |کی دهد زندانیی در اقتناص|
    block |مرد زندانی دیگر را خلاص|
  block
    block |اهل دنیا جملگان زندانیند|
    block |انتظار مرگ دار فانیند|
  block
    block |جز مگر نادر یکی فردانیی|
    block |تن بزندان جان او کیوانیی|
  block
    block |پس جزای آنک دید او را معین|
    block |ماند یوسف حبس در بضع سنین|
  block
    block |یاد یوسف دیو از عقلش سترد|
    block |وز دلش دیو آن سخن از یاد برد|
  block
    block |زین گنه کامد از آن نیکوخصال|
    block |ماند در زندان ز داور چند سال|
  block
    block |که چه تقصیر آمد از خورشید داد|
    block |تا تو چون خفاش افتی در سواد|
  block
    block |هین چه تقصیر آمد از بحر و سحاب|
    block |تا تو یاری خواهی از ریگ و سراب|
  block
    block |عام اگر خفاش طبعند و مجاز|
    block |یوسفا داری تو آخر چشم باز|
  block
    block |گر خفاشی رفت در کور و کبود|
    block |باز سلطان دیده را باری چه بود|
  block
    block |پس ادب کردش بدین جرم اوستاد|
    block |که مساز از چوب پوسیده عماد|
  block
    block |لیک یوسف را به خود مشغول کرد|
    block |تا نیاید در دلش زان حبس درد|
  block
    block |آن‌چنانش انس و مستی داد حق|
    block |که نه زندان ماند پیشش نه غسق|
  block
    block |نیست زندانی وحش‌تر از رحم|
    block |ناخوش و تاریک و پرخون و وخم|
  block
    block |چون گشادت حق دریچه سوی خویش|
    block |در رحم هر دم فزاید تنت بیش|
  block
    block |اندر آن زندان ز ذوق بی‌قیاس|
    block |خوش شکفت از غرس جسم تو حواس|
  block
    block |زان رحم بیرون شدن بر تو درشت|
    block |می‌گریزی از زهارش سوی پشت|
  block
    block |راه لذت از درون دان نه از برون|
    block |ابلهی دان جستن قصر و حصون|
  block
    block |آن یکی در کنج مسجد مست و شاد|
    block |وآن دگر در باغ ترش و بی‌مراد|
  block
    block |قصر چیزی نیست ویران کن بدن|
    block |گنج در ویرانیست ای میر من|
  block
    block |این نمی‌بینی که در بزم شراب|
    block |مست آنگه خوش شود کو شد خراب|
  block
    block |گرچه پر نقش است خانه بر کنش|
    block |گنج جو و از گنج آبادان کنش|
  block
    block |خانهٔ پر نقش تصویر و خیال|
    block |وین صور چون پرده بر گنج وصال|
  block
    block |پرتو گنجست و تابش‌های زر|
    block |که درین سینه همی‌جوشد صور|
  block
    block |هم ز لطف و عکس آب با شرف|
    block |پرده شد بر روی آب اجزای کف|
  block
    block |هم ز لطف و جوش جان با ثمن|
    block |پرده‌ای بر روی جان شد شخص تن|
  block
    block |پس مثل بشنو که در افواه خاست|
    block |که اینچ بر ماست ای برادر هم ز ماست|
  block
    block |زین حجاب این تشنگان کف‌پرست|
    block |ز آب صافی اوفتاده دوردست|
  block
    block |آفتابا با چو تو قبله و امام|
    block |شب‌پرستی و خفاشی می‌کنیم|
  block
    block |سوی خود کن این خفاشان را مطار|
    block |زین خفاشیشان بخر ای مستجار|
  block
    block |این جوان زین جرم ضالست و مغیر|
    block |که بمن آمد ولی او را مگیر|
  block
    block |در عماد الملک این اندیشه‌ها|
    block |گشته جوشان چون اسد در بیشه‌ها|
  block
    block |ایستاده پیش سلطان ظاهرش|
    block |در ریاض غیب جان طایرش|
  block
    block |چون ملایک او به اقلیم الست|
    block |هر دمی می‌شد به شرب تازه مست|
  block
    block |اندرون سور و برون چون پر غمی|
    block |در تن هم‌چون لحد خوش عالمی|
  block
    block |او درین حیرت بد و در انتظار|
    block |تا چه پیدا آید از غیب و سرار|
  block
    block |اسپ را اندر کشیدند آن زمان|
    block |پیش خوارمشاه سرهنگان کشان|
  block
    block |الحق اندر زیر این چرخ کبود|
    block |آن‌چنان کره به قد و تگ نبود|
  block
    block |می‌ربودی رنگ او هر دیده را|
    block |مرحب آن از برق و مه زاییده را|
  block
    block |هم‌چو مه هم‌چون عطارد تیزرو|
    block |گوییی صرصر علف بودش نه جو|
  block
    block |ماه عرصهٔ آسمان را در شبی|
    block |می‌برد اندر مسیر و مذهبی|
  block
    block |چون به یک شب مه برید ابراج را|
    block |از چه منکر می‌شوی معراج را|
  block
    block |صد چو ماهست آن عجب در یتیم|
    block |که به یک ایماء او شد مه دو نیم|
  block
    block |آن عجب کو در شکاف مه نمود|
    block |هم به قدر ضعف حس خلق بود|
  block
    block |کار و بار انبیا و مرسلون|
    block |هست از افلاک و اخترها برون|
  block
    block |تو برون رو هم ز افلاک و دوار|
    block |وانگهان نظاره کن آن کار و بار|
  block
    block |در میان بیضه‌ای چون فرخ‌ها|
    block |نشنوی تسبیح مرغان هوا|
  block
    block |معجزات این‌جا نخواهد شرح گشت|
    block |ز اسپ و خوارمشاه گو و سرگذشت|
  block
    block |آفتاب لطف حق بر هر چه تافت|
    block |از سگ و از اسپ فر کهف یافت|
  block
    block |تاب لطفش را تو یکسان هم مدان|
    block |سنگ را و لعل را داد او نشان|
  block
    block |لعل را زان هست گنج مقتبس|
    block |سنگ را گرمی و تابانی و بس|
  block
    block |آنک بر دیوار افتد آفتاب|
    block |آن‌چنان نبود کز آب و اضطراب|
  block
    block |چون دمی حیران شد از وی شاه فرد|
    block |روی خود سوی عماد الملک کرد|
  block
    block |کای اچی بس خوب اسپی نیست این|
    block |از بهشتست این مگر نه از زمین|
  block
    block |پس عماد الملک گفتش ای خدیو|
    block |چون فرشته گردد از میل تو دیو|
  block
    block |در نظر آنچ آوری گردید نیک|
    block |بس گش و رعناست این مرکب ولیک|
  block
    block |هست ناقص آن سر اندر پیکرش|
    block |چون سر گاوست گویی آن سرش|
  block
    block |در دل خوارمشه این دم کار کرد|
    block |اسپ را در منظر شه خوار کرد|
  block
    block |چون غرض دلاله گشت و واصفی|
    block |از سه گز کرباس یابی یوسفی|
  block
    block |چونک هنگام فراق جان شود|
    block |دیو دلال در ایمان شود|
  block
    block |پس فروشد ابله ایمان را شتاب|
    block |اندر آن تنگی به یک ابریق آب|
  block
    block |وان خیالی باشد و ابریق نی|
    block |قصد آن دلال جز تخریق نی|
  block
    block |این زمان که تو صحیح و فربهی|
    block |صدق را بهر خیالی می‌دهی|
  block
    block |می‌فروشی هر زمانی در کان|
    block |هم‌چو طفلی می‌ستانی گردگان|
  block
    block |پس در آن رنجوری روز اجل|
    block |نیست نادر گر بود اینت عمل|
  block
    block |در خیالت صورتی جوشیده‌ای|
    block |هم‌چو جوزی وقت دق پوسیده‌ای|
  block
    block |هست از آغاز چون بدر آن خیال|
    block |لیک آخر می‌شود هم‌چون هلال|
  block
    block |گر تو اول بنگری چون آخرش|
    block |فارغ آیی از فریب فاترش|
  block
    block |جوز پوسیده‌ست دنیا ای امین|
    block |امتحانش کم کن از دورش ببین|
  block
    block |شاه دید آن اسپ را با چشم حال|
    block |وآن عمادالملک با چشم مل|
  block
    block |چشم شه دو گز همی دید از لغز|
    block |چشم آن پایان‌نگر پنجاه گز|
  block
    block |آن چه سرمه‌ست آنک یزدان می‌کشد|
    block |کز پس صد پرده بیند جان رشد|
  block
    block |چشم مهتر چون به آخر بود جفت|
    block |پس بدان دیده جهان را جیفه گفت|
  block
    block |زین یکی ذمش که بشنود او وحسپ|
    block |پس فسرد اندر دل شه مهر اسپ|
  block
    block |چشم خود بگذاشت و چشم او گزید|
    block |هوش خود بگذاشت و قول او شنید|
  block
    block |این بهانه بود و آن دیان فرد|
    block |از نیاز آن در دل شه سرد کرد|
  block
    block |در ببست از حسن او پیش بصر|
    block |آن سخن بد در میان چون بانگ در|
  block
    block |پرده کرد آن نکته را بر چشم شه|
    block |که از آن پرده نماید مه سیه|
  block
    block |پاک بنایی که بر سازد حصون|
    block |در جهان غیب از گفت و فسون|
  block
    block |بانگ در دان گفت را از قصر راز|
    block |تا که بانگ وا شدست این یا فراز|
  block
    block |بانگ در محسوس و در از حس برون|
    block |تبصرون این بانگ و در لا تبصرون|
  block
    block |چنگ حکمت چونک خوش‌آواز شد|
    block |تا چه در از روض جنت باز شد|
  block
    block |بانگ گفت بد چو دروا می‌شود|
    block |از سقر تا خود چه در وا می‌شود|
  block
    block |بانگ در بشنو چو دوری از درش|
    block |ای خنک او را که وا شد منظرش|
  block
    block |چون تو می‌بینی که نیکی می‌کنی|
    block |بر حیات و راحتی بر می‌زنی|
  block
    block |چونک تقصیر و فسادی می‌رود|
    block |آن حیات و ذوق پنهان می‌شود|
  block
    block |دید خود مگذار از دید خسان|
    block |که به مردارت کشند این کرکسان|
  block
    block |چشم چون نرگس فروبندی که چی|
    block |هین عصاام کش که کورم ای اچی|
  block
    block |وان عصاکش که گزیدی در سفر|
    block |خود ببینی باشد از تو کورتر|
  block
    block |دست کورانه به حبل الله زن|
    block |جز بر امر و نهی یزدانی متن|
  block
    block |چیست حبل‌الله رها کردن هوا|
    block |کین هوا شد صرصری مر عاد را|
  block
    block |خلق در زندان نشسته از هواست|
    block |مرغ را پرها ببسته از هواست|
  block
    block |ماهی اندر تابهٔ گرم از هواست|
    block |رفته از مستوریان شرم از هواست|
  block
    block |خشم شحنه شعلهٔ نار از هواست|
    block |چارمیخ و هیبت دار از هواست|
  block
    block |شحنهٔ اجسام دیدی بر زمین|
    block |شحنهٔ احکام جان را هم ببین|
  block
    block |روح را در غیب خود اشکنجه‌هاست|
    block |لیک تا نجهی شکنجه در خفاست|
  block
    block |چون رهیدی بینی اشکنجه و دمار|
    block |زانک ضد از ضد گردد آشکار|
  block
    block |آنک در چه زاد و در آب سیاه|
    block |او چه داند لطف دشت و رنج چاه|
  block
    block |چون رها کردی هوا از بیم حق|
    block |در رسد سغراق از تسنیم حق|
  block
    block |لا تطرق فی هواک سل سبیل|
    block |من جناب الله نحو السلسبیل|
  block
    block |لا تکن طوع الهوی مثل الحشیش|
    block |ان ظل العرش اولی من عریش|
  block
    block |گفت سلطان اسپ را وا پس برید|
    block |زودتر زین مظلمه بازم خرید|
  block
    block |با دل خود شه نفرمود این قدر|
    block |شیر را مفریب زین راس البقر|
  block
    block |پای گاو اندر میان آری ز داو|
    block |رو ندوزد حق بر اسپی شاخ گاو|
  block
    block |بس مناسب صنعتست این شهره زاو|
    block |کی نهد بر جسم اسپ او عضو گاو|
  block
    block |زاو ابدان را مناسب ساخته|
    block |قصرهای منتقل پرداخته|
  block
    block |در میان قصرها تخریج‌ها|
    block |از سوی این سوی آن صهریج‌ها|
  block
    block |وز درونشان عالمی بی‌منتها|
    block |در میان خرگهی چندین فضا|
  block
    block |گه چو کابوسی نماید ماه را|
    block |گه نماید روضه قعر چاه را|
  block
    block |قبض و بسط چشم دل از ذوالجلال|
    block |دم به دم چون می‌کند سحر حلال|
  block
    block |زین سبب درخواست از حق مصطفی|
    block |زشت را هم زشت و حق را حق‌نما|
  block
    block |تا به آخر چون بگردانی ورق|
    block |از پشیمانی نه افتم در قلق|
  block
    block |مکر که کرد آن عماد الملک فرد|
    block |مالک الملکش بدان ارشاد کرد|
  block
    block |مکر حق سرچشمهٔ این مکرهاست|
    block |قلب بین اصبعین کبریاست|
  block
    block |آنک سازد در دلت مکر و قیاس|
    block |آتشی داند زدن اندر پلاس|