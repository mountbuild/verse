
block |جواب دادن قاضی صوفی را|
  block
    block |گفت قاضی واجب آیدمان رضا|
    block |هر قفا و هر جفا کارد قضا|
  block
    block |خوش‌دلم در باطن از حکم زبر|
    block |گرچه شد رویم ترش کالحق مر|
  block
    block |این دلم باغست و چشمم ابروش|
    block |ابر گرید باغ خندد شاد و خوش|
  block
    block |سال قحط از آفتاب خیره‌خند|
    block |باغها در مرگ و جان کندن رسند|
  block
    block |ز امر حق وابکوا کثیرا خوانده‌ای|
    block |چون سر بریان چه خندان مانده‌ای|
  block
    block |روشنی خانه باشی هم‌چو شمع|
    block |گر فرو پاشی تو هم‌چون شمع دمع|
  block
    block |آن ترش‌رویی مادر یا پدر|
    block |حافظ فرزند شد از هر ضرر|
  block
    block |ذوق خنده دیده‌ای ای خیره‌خند|
    block |ذوق گریه بین که هست آن کان قند|
  block
    block |چون جهنم گریه آرد یاد آن|
    block |پس جهنم خوشتر آید از جنان|
  block
    block |خنده‌ها در گریه‌ها آمد کتیم|
    block |گنج در ویرانه‌ها جو ای سلیم|
  block
    block |ذوق در غمهاست پی گم کرده‌اند|
    block |آب حیوان را به ظلمت برده‌اند|
  block
    block |بازگونه نعل در ره تا رباط|
    block |چشمها را چار کن در احتیاط|
  block
    block |چشمها را چار کن در اعتبار|
    block |یار کن با چشم خود دو چشم یار|
  block
    block |امرهم شوری بخوان اندر صحف|
    block |یار را باش و مگوش از ناز اف|
  block
    block |یار باشد راه را پشت و پناه|
    block |چونک نیکو بنگری یارست راه|
  block
    block |چونک در یاران رسی خامش نشین|
    block |اندر آن حلقه مکن خود را نگین|
  block
    block |در نماز جمعه بنگر خوش به هوش|
    block |جمله جمعند و یک‌اندیشه و خموش|
  block
    block |رختها را سوی خاموشی کشان|
    block |چون نشان جویی مکن خود را نشان|
  block
    block |گفت پیغامبر که در بحر هموم|
    block |در دلالت دان تو یاران را نجوم|
  block
    block |چشم در استارگان نه ره بجو|
    block |نطق تشویش نظر باشد مگو|
  block
    block |گر دو حرف صدق گویی ای فلان|
    block |گفت تیره در تبع گردد روان|
  block
    block |این نخواندی کالکلام ای مستهام|
    block |فی شجون حره جر الکلام|
  block
    block |هین مشو شارع در آن حرف رشد|
    block |که سخن زو مر سخن را می‌کشد|
  block
    block |نیست در ضبطت چو بگشادی دهان|
    block |از پی صافی شود تیره روان|
  block
    block |آنک معصوم ره وحی خداست|
    block |چون همه صافست بگشاید رواست|
  block
    block |زانک ما ینطق رسول بالهوی|
    block |کی هوا زاید ز معصوم خدا|
  block
    block |خویشتن را ساز منطیقی ز حال|
    block |تا نگردی هم‌چو من سخرهٔ مقال|