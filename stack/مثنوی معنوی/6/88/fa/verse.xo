
block |لابه کردن موش مر چغز را کی بهانه میندیش و در نسیه مینداز انجاح این حاجت مرا کی فی التاخیر آفات و الصوفی ابن الوقت و ابن دست از دامن پدر باز ندارد و اب مشفق صوفی کی وقتست او را بنگرش به فردا محتاج نگرداند چندانش مستغرق دارد در گلزار سریع الحسابی خویش نه چون عوام منتظر مستقبل نباشد نهری باشد نه دهری کی لا صباح عند الله و لا مساء ماضی و مستقبل و ازل و ابد آنجا نباشد آدم سابق و دجال مسبوق نباشد کی این رسوم در خطهٔ عقل جز وی است و روح حیوانی در عالم لا مکان و لا زمان این رسوم نباشد پس او ابن وقتیست کی لا یفهم منه الا نفی تفرقة الا زمنة چنانک از الله واحد فهم شود نفی دوی نی حقیقت واحدی|
  block
    block |صوفیی را گفت خواجهٔ سیم‌پاش|
    block |ای قدمهای ترا جانم فراش|
  block
    block |یک درم خواهی تو امروز ای شهم|
    block |یا که فردا چاشتگاهی سه درم|
  block
    block |گفت دی نیم درم راضی‌ترم|
    block |زانک امروز این و فردا صد درم|
  block
    block |سیلی نقد از عطاء نسیه به|
    block |نک قفا پیشت کشیدم نقد ده|
  block
    block |خاصه آن سیلی که از دست توست|
    block |که قفا و سیلیش مست توست|
  block
    block |هین بیا ای جان جان و صد جهان|
    block |خوش غنیمت دار نقد این زمان|
  block
    block |در مدزد آن روی مه از شب روان|
    block |سرمکش زین جوی ای آب روان|
  block
    block |تا لب جو خندد از آب معین|
    block |لب لب جو سر برآرد یاسمین|
  block
    block |چون ببینی بر لب جو سبزه مست|
    block |پس بدان از دور که آنجا آب هست|
  block
    block |گفت سیماهم وجوه کردگار|
    block |که بود غماز باران سبزه‌زار|
  block
    block |گر ببارد شب نبیند هیچ کس|
    block |که بود در خواب هر نفس و نفس|
  block
    block |تازگی هر گلستان جمیل|
    block |هست بر باران پنهانی دلیل|
  block
    block |ای اخی من خاکیم تو آبیی|
    block |لیک شاه رحمت و وهابیی|
  block
    block |آن‌چنان کن از عطا و از قسم|
    block |که گه و بی‌گه به خدمت می‌رسم|
  block
    block |بر لب جو من به جان می‌خوانمت|
    block |می‌نبینم از اجابت مرحمت|
  block
    block |آمدن در آب بر من بسته شد|
    block |زانک ترکیبم ز خاکی رسته شد|
  block
    block |یا رسولی یا نشانی کن مدد|
    block |تا ترا از بانگ من آگه کند|
  block
    block |بحث کردند اندرین کار آن دو یار|
    block |آخر آن بحث آن آمد قرار|
  block
    block |که به دست آرند یک رشتهٔ دراز|
    block |تا ز جذب رشته گردد کشف راز|
  block
    block |یک سری بر پای این بندهٔ دوتو|
    block |بست باید دیگرش بر پای تو|
  block
    block |تا به هم آییم زین فن ما دو تن|
    block |اندر آمیزیم چون جان با بدن|
  block
    block |هست تن چون ریسمان بر پای جان|
    block |می‌کشاند بر زمینش ز آسمان|
  block
    block |چغز جان در آب خواب بیهشی|
    block |رسته از موش تن آید در خوشی|
  block
    block |موش تن زان ریسمان بازش کشد|
    block |چند تلخی زین کشش جان می‌چشد|
  block
    block |گر نبودی جذب موش گنده‌مغز|
    block |عیش‌ها کردی درون آب چغز|
  block
    block |باقیش چون روز برخیزی ز خواب|
    block |بشنوی از نوربخش آفتاب|
  block
    block |یک سر رشته گره بر پای من|
    block |زان سر دیگر تو پا بر عقده زن|
  block
    block |تا توانم من درین خشکی کشید|
    block |مر ترا نک شد سر رشته پدید|
  block
    block |تلخ آمد بر دل چغز این حدیث|
    block |که مرا در عقده آرد این خبیث|
  block
    block |هر کراهت در دل مرد بهی|
    block |چون در آید از فنی نبود تهی|
  block
    block |وصف حق دان آن فراست را نه وهم|
    block |نور دل از لوح کل کردست فهم|
  block
    block |امتناع پیل از سیران ببیت|
    block |با جد آن پیلبان و بانگ هیت|
  block
    block |جانب کعبه نرفتی پای پیل|
    block |با همه لت نه کثیر و نه قلیل|
  block
    block |گفتیی خود خشک شد پاهای او|
    block |یا بمرد آن جان صول‌افزای او|
  block
    block |چونک کردندی سرش سوی یمن|
    block |پیل نر صد اسپه گشتی گام‌زن|
  block
    block |حس پیل از زخم غیب آگاه بود|
    block |چون بود حس ولی با ورود|
  block
    block |نه که یعقوب نبی آن پاک‌خو|
    block |بهر یوسف با همه اخوان او|
  block
    block |از پدر چون خواستندش دادران|
    block |تا برندش سوی صحرا یک زمان|
  block
    block |جمله گفتندش میندیش از ضرر|
    block |یک دو روزش مهلتی ده ای پدر|
  block
    block |تا به هم در مرجها بازی کنیم|
    block |ما درین دعوت امین و محسنیم|
  block
    block |گفت این دانم که نقلش از برم|
    block |می‌فروزد در دلم درد و سقم|
  block
    block |این دلم هرگز نمی‌گوید دروغ|
    block |که ز نور عرش دارد دل فروغ|
  block
    block |آن دلیل قاطعی بد بر فساد|
    block |وز قضا آن را نکرد او اعتداد|
  block
    block |در گذشت از وی نشانی آن‌چنان|
    block |که قضا در فلسفه بود آن زمان|
  block
    block |این عجب نبود که کور افتد به چاه|
    block |بوالعجب افتادن بینای راه|
  block
    block |این قضا را گونه گون تصریفهاست|
    block |چشم‌بندش یفعل‌الله ما یشاست|
  block
    block |هم بداند هم نداند دل فنش|
    block |موم گردد بهر آن مهر آهنش|
  block
    block |گوییی دل گویدی که میل او|
    block |چون درین شد هرچه افتد باش گو|
  block
    block |خویش را زین هم مغفل می‌کند|
    block |در عقالش جان معقل می‌کند|
  block
    block |گر شود مات اندرین آن بوالعلا|
    block |آن نباشد مات باشد ابتلا|
  block
    block |یک بلا از صد بلااش وا خرد|
    block |یک هبوطش بر معارجها برد|
  block
    block |خام شوخی که رهانیدش مدام|
    block |از خمار صد هزاران زشت خام|
  block
    block |عاقبت او پخته و استاد شد|
    block |جست از رق جهان و آزاد شد|
  block
    block |از شراب لایزالی گشت مست|
    block |شد ممیز از خلایق باز رست|
  block
    block |ز اعتقاد سست پر تقلیدشان|
    block |وز خیال دیدهٔ بی‌دیدشان|
  block
    block |ای عجب چه فن زند ادراکشان|
    block |پیش جزر و مد بحر بی‌نشان|
  block
    block |زان بیابان این عمارت‌ها رسید|
    block |ملک و شاهی و وزارتها رسید|
  block
    block |زان بیابان عدم مشتاق شوق|
    block |می‌رسند اندر شهادت جوق جوق|
  block
    block |کاروان بر کاروان زین بادیه|
    block |می‌رسد در هر مسا و غادیه|
  block
    block |آید و گیرد وثاق ما گرو|
    block |که رسیدم نوبت ما شد تو رو|
  block
    block |چون پسر چشم خرد را بر گشاد|
    block |زود بابا رخت بر گردون نهاد|
  block
    block |جادهٔ شاهست آن زین سو روان|
    block |وآن از آن سو صادران و واردان|
  block
    block |نیک بنگر ما نشسته می‌رویم|
    block |می‌نبینی قاصد جای نویم|
  block
    block |بهر حالی می‌نگیری راس مال|
    block |بلک از بهر غرض‌ها در مل|
  block
    block |پس مسافر این بود ای ره‌پرست|
    block |که مسیر و روش در مستقبلست|
  block
    block |هم‌چنانک از پردهٔ دل بی‌کلال|
    block |دم به دم در می‌رسد خیل خیال|
  block
    block |گر نه تصویرات از یک مغرس‌اند|
    block |در پی هم سوی دل چون می‌رسند|
  block
    block |جوق جوق اسپاه تصویرات ما|
    block |سوی چشمهٔ دل شتابان از ظما|
  block
    block |جره‌ها پر می‌کنند و می‌روند|
    block |دایما پیدا و پنهان می‌شوند|
  block
    block |فکرها را اختران چرخ دان|
    block |دایر اندر چرخ دیگر آسمان|
  block
    block |سعد دیدی شکر کن ایثار کن|
    block |نحس دیدی صدقه و استغفار کن|
  block
    block |ما کییم این را بیا ای شاه من|
    block |طالعم مقبل کن و چرخی بزن|
  block
    block |روح را تابان کن از انوار ماه|
    block |که ز آسیب ذنب جان شد سیاه|
  block
    block |از خیال و وهم و ظن بازش رهان|
    block |از چه و جور رسن بازش رهان|
  block
    block |تا ز دلداری خوب تو دلی|
    block |پر بر آرد بر پرد ز آب و گلی|
  block
    block |ای عزیز مصر و در پیمان درست|
    block |یوسف مظلوم در زندان تست|
  block
    block |در خلاص او یکی خوابی ببین|
    block |زود که الله یحب المحسنین|
  block
    block |هفت گاو لاغری پر گزند|
    block |هفت گاو فربهش را می‌خورند|
  block
    block |هفت خوشهٔ خشک زشت ناپسند|
    block |سنبلات تازه‌اش را می‌چرند|
  block
    block |قحط از مصرش بر آمد ای عزیز|
    block |هین مباش ای شاه این را مستجیز|
  block
    block |یوسفم در حبس تو ای شه نشان|
    block |هین ز دستان زنانم وا رهان|
  block
    block |از سوی عرشی که بودم مربط او|
    block |شهوت مادر فکندم که اهبطوا|
  block
    block |پس فتادم زان کمال مستتم|
    block |از فن زالی به زندان رحم|
  block
    block |روح را از عرش آرد در حطیم|
    block |لاجرم کید زنان باشد عظیم|
  block
    block |اول و آخر هبوط من ز زن|
    block |چونک بودم روح و چون گشتم بدن|
  block
    block |بشنو این زاری یوسف در عثار|
    block |یا بر آن یعقوب بی‌دل رحم آر|
  block
    block |ناله از اخوان کنم یا از زنان|
    block |که فکندندم چو آدم از جنان|
  block
    block |زان مثال برگ دی پژمرده‌ام|
    block |کز بهشت وصل گندم خورده‌ام|
  block
    block |چون بدیدم لطف و اکرام ترا|
    block |وآن سلام سلم و پیغام ترا|
  block
    block |من سپند از چشم بد کردم پدید|
    block |در سپندم نیز چشم بد رسید|
  block
    block |دافع هر چشم بد از پیش و پس|
    block |چشم‌های پر خمار تست و بس|
  block
    block |چشم بد را چشم نیکویت شها|
    block |مات و مستاصل کند نعم الدوا|
  block
    block |بل ز چشمت کیمیاها می‌رسد|
    block |چشم بد را چشم نیکو می‌کند|
  block
    block |چشم شه بر چشم باز دل زدست|
    block |چشم بازش سخت با همت شدست|
  block
    block |تا ز بس همت که یابید از نظر|
    block |می‌نگیرد باز شه جز شیر نر|
  block
    block |شیر چه کان شاه‌باز معنوی|
    block |هم شکار تست و هم صیدش توی|
  block
    block |شد صفیر باز جان در مرج دین|
    block |نعره‌های لا احب الافلین|
  block
    block |باز دل را که پی تو می‌پرید|
    block |از عطای بی‌حدت چشمی رسید|
  block
    block |یافت بینی بوی و گوش از تو سماع|
    block |هر حسی را قسمتی آمد مشاع|
  block
    block |هر حسی را چون دهی ره سوی غیب|
    block |نبود آن حس را فتور مرگ و شیب|
  block
    block |مالک الملکی به حس چیزی دهی|
    block |تا که بر حس‌ها کند آن حس شهی|