
block |خطاب حق تعالی به عزرائیل علیه‌السلام کی ترا رحم بر کی بیشتر آمد ازین خلایق کی جانشان قبض کردی و جواب دادن عزرائیل حضرت را|
  block
    block |حق به عزرائیل می‌گفت ای نقیب|
    block |بر کی رحم آمد ترا از هر کئیب|
  block
    block |گفت بر جمله دلم سوزد به درد|
    block |لیک ترسم امر را اهمال کرد|
  block
    block |تا بگویم کاشکی یزدان مرا|
    block |در عوض قربان کند بهر فتی|
  block
    block |گفت بر کی بیشتر رحم آمدت|
    block |از کی دل پر سوز و بریان‌تر شدت|
  block
    block |گفت روزی کشتیی بر موج تیز|
    block |من شکستم ز امر تا شد ریز ریز|
  block
    block |پس بگفتی قبض کن جان همه|
    block |جز زنی و غیر طفلی زان رمه|
  block
    block |هر دو بر یک تخته‌ای در ماندند|
    block |تخته را آن موج‌ها می‌راندند|
  block
    block |باز گفتی جان مادر قبض کن|
    block |طفل را بگذار تنها ز امر کن|
  block
    block |چون ز مادر بسکلیدم طفل را|
    block |خود تو می‌دانی چه تلخ آمد مرا|
  block
    block |بس بدیدم دود ماتم‌های زفت|
    block |تلخی آن طفل از فکرم نرفت|
  block
    block |گفت حق آن طفل را از فضل خویش|
    block |موج را گفتم فکن در بیشه‌ایش|
  block
    block |بیشه‌ای پر سوسن و ریحان و گل|
    block |پر درخت میوه‌دار خوش‌اکل|
  block
    block |چشمه‌های آب شیرین زلال|
    block |پروریدم طفل را با صد دلال|
  block
    block |صد هزاران مرغ مطرب خوش‌صدا|
    block |اندر آن روضه فکنده صد نوا|
  block
    block |پسترش کردم ز برگ نسترن|
    block |کرده او را آمن از صدمهٔ فتن|
  block
    block |گفته من خورشید را کو را مگز|
    block |باد را گفته برو آهسته وز|
  block
    block |ابر را گفته برو باران مریز|
    block |برق را گفته برو مگرای تیز|
  block
    block |زین چمن ای دی مبران اعتدال|
    block |پنجه ای بهمن برین روضه ممال|