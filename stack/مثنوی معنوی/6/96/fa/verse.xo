
block |باخبر شدن آن غریب از وفات آن محتسب و استغفار او از اعتماد بر مخلوق و تعویل بر عطای مخلوق و یاد نعمتهای حق کردنش و انابت به حق از جرم خود ثم الذین کفروا بربهم یعدلون|
  block
    block |چون به هوش آمد بگفت ای کردگار|
    block |مجرمم بودم به خلق اومیدوار|
  block
    block |گرچه خواجه بس سخاوت کرده بود|
    block |هیچ آن کفو عطای تو نبود|
  block
    block |او کله بخشید و تو سر پر خرد|
    block |او قبا بخشید و تو بالا و قد|
  block
    block |او زرم داد و تو دست زرشمار|
    block |او ستورم داد و تو عقل سوار|
  block
    block |خواجه شمعم دادو تو چشم قریر|
    block |خواجه نقلم داد و تو طعمه‌پذیر|
  block
    block |او وظیفه داد و تو عمر و حیات|
    block |وعده‌اش زر وعدهٔ تو طیبات|
  block
    block |او وثاقم داد و تو چرخ و زمین|
    block |در وثاقت او و صد چون او سمین|
  block
    block |زر از آن تست زر او نافرید|
    block |نان از آن تست نان از تش رسید|
  block
    block |آن سخا و رحم هم تو دادیش|
    block |کز سخاوت می‌فزودی شادیش|
  block
    block |من مرورا قبلهٔ خود ساختم|
    block |قبله‌ساز اصل را انداختم|
  block
    block |ما کجا بودیم کان دیان دین|
    block |عقل می‌کارید اندر آب و طین|
  block
    block |چون همی کرد از عدم گردون پدید|
    block |وین بساط خاک را می‌گسترید|
  block
    block |ز اختران می‌ساخت او مصباح‌ها|
    block |وز طبایع قفل با مفتاح‌ها|
  block
    block |ای بسا بنیادها پنهان و فاش|
    block |مضمر این سقف کرد و این فراش|
  block
    block |آدم اصطرلاب اوصاف علوست|
    block |وصف آدم مظهر آیات اوست|
  block
    block |هرچه در وی می‌نماید عکس اوست|
    block |هم‌چو عکس ماه اندر آب جوست|
  block
    block |بر صطرلابش نقوش عنکبوت|
    block |بهر اوصاف ازل دارد ثبوت|
  block
    block |تا ز چرخ غیب وز خورشید روح|
    block |عنکبوتش درس گوید از شروح|
  block
    block |عنکبوت و این صطرلاب رشاد|
    block |بی‌منجم در کف عام اوفتاد|
  block
    block |انبیا را داد حق تنجیم این|
    block |غیب را چشمی بباید غیب‌بین|
  block
    block |در چه دنیا فتادند این قرون|
    block |عکس خود را دید هر یک چه درون|
  block
    block |از برون دان آنچ در چاهت نمود|
    block |ورنه آن شیری که در چه شد فرود|
  block
    block |برد خرگوشیش از ره کای فلان|
    block |در تگ چاهست آن شیر ژیان|
  block
    block |در رو اندر چاه کین از وی بکش|
    block |چون ازو غالب‌تری سر بر کنش|
  block
    block |آن مقلد سخرهٔ خرگوش شد|
    block |از خیال خویشتن پر جوش شد|
  block
    block |او نگفت این نقش داد آب نیست|
    block |این به جز تقلیب آن قلاب نیست|
  block
    block |تو هم از دشمن چو کینی می‌کشی|
    block |ای زبون شش غلط در هر ششی|
  block
    block |آن عداوت اندرو عکس حقست|
    block |کز صفات قهر آنجا مشتقست|
  block
    block |وآن گنه در وی ز جنس جرم تست|
    block |باید آن خو را ز طبع خویش شست|
  block
    block |خلق زشتت اندرو رویت نمود|
    block |که ترا او صفحهٔ آیینه بود|
  block
    block |چونک قبح خویش دیدی ای حسن|
    block |اندر آیینه بر آیینه مزن|
  block
    block |می‌زند بر آب استارهٔ سنی|
    block |خاک تو بر عکس اختر می‌زنی|
  block
    block |کین ستارهٔ نحس در آب آمدست|
    block |تا کند او سعد ما را زیردست|
  block
    block |خاک استیلا بریزی بر سرش|
    block |چونک پنداری ز شبهه اخترش|
  block
    block |عکس پنهان گشت و اندر غیب راند|
    block |تو گمان بردی که آن اختر نماند|
  block
    block |آن ستارهٔ نحس هست اندر سما|
    block |هم بدان سو بایدش کردن دوا|
  block
    block |بلک باید دل سوی بی‌سوی بست|
    block |نحس این سو عکس نحس بی‌سو است|
  block
    block |داد داد حق شناس و بخششش|
    block |عکس آن دادست اندر پنج و شش|
  block
    block |گر بود داد خسان افزون ز ریگ|
    block |تو بمیری وآن بماند مردریگ|
  block
    block |عکس آخر چند پاید در نظر|
    block |اصل بینی پیشه کن ای کژنگر|
  block
    block |حق چو بخشش کرد بر اهل نیاز|
    block |با عطا بخشیدشان عمر دراز|
  block
    block |خالدین شد نعمت و منعم علیه|
    block |محیی الموتاست فاجتازوا الیه|
  block
    block |داد حق با تو در آمیزد چو جان|
    block |آنچنان که آن تو باشی و تو آن|
  block
    block |گر نماند اشتهای نان و آب|
    block |بدهدت بی این دو قوت مستطاب|
  block
    block |فربهی گر رفت حق در لاغری|
    block |فربهی پنهانت بخشد آن سری|
  block
    block |چون پری را قوت از بو می‌دهد|
    block |هر ملک را قوت جان او می‌دهد|
  block
    block |جان چه باشد که تو سازی زو سند|
    block |حق به عشق خویش زنده‌ت می‌کند|
  block
    block |زو حیات عشق خواه و جان مخواه|
    block |تو ازو آن رزق خواه و نان مخواه|
  block
    block |خلق را چون آب دان صاف و زلال|
    block |اندر آن تابان صفات ذوالجلال|
  block
    block |علمشان و عدلشان و لطفشان|
    block |چون ستارهٔ چرخ در آب روان|
  block
    block |پادشاهان مظهر شاهی حق|
    block |فاضلان مرآت آگاهی حق|
  block
    block |قرنها بگذشت و این قرن نویست|
    block |ماه آن ماهست آب آن آب نیست|
  block
    block |عدل آن عدلست و فضل آن فضل هم|
    block |لیک مستبدل شد آن قرن و امم|
  block
    block |قرنها بر قرنها رفت ای همام|
    block |وین معانی بر قرار و بر دوام|
  block
    block |آن مبدل شد درین جو چند بار|
    block |عکس ماه و عکس اختر بر قرار|
  block
    block |پس بنااش نیست بر آب روان|
    block |بلک بر اقطار عرض آسمان|
  block
    block |این صفتها چون نجوم معنویست|
    block |دانک بر چرخ معانی مستویست|
  block
    block |خوب‌رویان آینهٔ خوبی او|
    block |عشق ایشان عکس مطلوبی او|
  block
    block |هم به اصل خود رود این خد و خال|
    block |دایما در آب کی ماند خیال|
  block
    block |جمله تصویرات عکس آب جوست|
    block |چون بمالی چشم خود خود جمله اوست|
  block
    block |باز عقلش گفت بگذار این حول|
    block |خل دوشابست و دوشابست خل|
  block
    block |خواجه را چون غیر گفتی از قصور|
    block |شرم‌دار ای احول از شاه غیور|
  block
    block |خواجه را که در گذشتست از اثیر|
    block |جنس این موشان تاریکی مگیر|
  block
    block |خواجهٔ جان بین مبین جسم گران|
    block |مغز بین او را مبینش استخوان|
  block
    block |خواجه را از چشم ابلیس لعین|
    block |منگر و نسبت مکن او را به طین|
  block
    block |همره خورشید را شب‌پر مخوان|
    block |آنک او مسجود شد ساجد مدان|
  block
    block |عکس‌ها را ماند این و عکس نیست|
    block |در مثال عکس حق بنمودنیست|
  block
    block |آفتابی دید او جامد نماند|
    block |روغن گل روغن کنجد نماند|
  block
    block |چون مبدل گشته‌اند ابدال حق|
    block |نیستند از خلق بر گردان ورق|
  block
    block |قبلهٔ وحدانیت دو چون بود|
    block |خاک مسجود ملایک چون شود|
  block
    block |چون درین جو دیدعکس سیب مرد|
    block |دامنش را دید آن پر سیب کرد|
  block
    block |آنچ در جو دید کی باشد خیال|
    block |چونک شد از دیدنش پر صد جوال|
  block
    block |تن مبین و آن مکن کان بکم و صم|
    block |کذبوا بالحق لما جائهم|
  block
    block |ما رمیت اذ رمیت احمد بدست|
    block |دیدن او دیدن خالق شدست|
  block
    block |خدمت او خدمت حق کردنست|
    block |روز دیدن دیدن این روزنست|
  block
    block |خاصه این روزن درخشان از خودست|
    block |نی ودیعهٔ آفتاب و فرقدست|
  block
    block |هم از آن خورشید زد بر روزنی|
    block |لیک از راه و سوی معهود نی|
  block
    block |در میان شمس و این روزن رهی|
    block |هست روزنها نشد زو آگهی|
  block
    block |تا اگر ابری بر آید چرخ‌پوش|
    block |اندرین روزن بود نورش به جوش|
  block
    block |غیر راه این هوا و شش جهت|
    block |در میان روزن و خور مالفت|
  block
    block |مدحت و تسبیح او تسبیح حق|
    block |میوه می‌روید ز عین این طبق|
  block
    block |سیب روید زین سبد خوش لخت لخت|
    block |عیب نبود گر نهی نامش درخت|
  block
    block |این سبد را تو درخت سیب خوان|
    block |که میان هر دو راه آمد نهان|
  block
    block |آنچ روید از درخت بارور|
    block |زین سبد روید همان نوع از ثمر|
  block
    block |پس سبد را تو درخت بخت بین|
    block |زیر سایهٔ این سبد خوش می‌نشین|
  block
    block |نان چو اطلاق آورد ای مهربان|
    block |نان چرا می‌گوییش محموده خوان|
  block
    block |خاک ره چون چشم روشن کرد و جان|
    block |خاک او را سرمه بین و سرمه دان|
  block
    block |چون ز روی این زمین تابد شروق|
    block |من چرا بالا کنم رو در عیوق|
  block
    block |شد فنا هستش مخوان ای چشم‌شوخ|
    block |در چنین جو خشک کی ماند کلوخ|
  block
    block |پیش این خورشید کی تابد هلال|
    block |با چنان رستم چه باشد زور زال|
  block
    block |طالبست و غالبست آن کردگار|
    block |تا ز هستی‌ها بر آرد او دمار|
  block
    block |دو مگو و دو مدان و دو مخوان|
    block |بنده را در خواجهٔ خود محو دان|
  block
    block |خواجه هم در نور خواجه‌آفرین|
    block |فانیست و مرده و مات و دفین|
  block
    block |چون جدا بینی ز حق این خواجه را|
    block |گم کنی هم متن و هم دیباجه را|
  block
    block |چشم و دل را هین گذاره کن ز طین|
    block |این یکی قبله‌ست دو قبله مبین|
  block
    block |چون دو دیدی ماندی از هر دو طرف|
    block |آتشی در خف فتاد و رفت خف|