
block |حکایت صدر جهان بخارا کی هر سایلی کی به زبان بخواستی از صدقهٔ عام بی‌دریغ او محروم شدی و آن دانشمند درویش به فراموشی و فرط حرص و تعجیل به زبان بخواست در موکب صدر جهان از وی رو بگردانید و او هر روز حیلهٔ نو ساختی و خود را گاه زن کردی زیر چادر وگاه نابینا کردی و چشم و  روی خود بسته به فراستش بشناختی  الی آخره|
  block
    block |در بخارا خوی آن خواجیم اجل|
    block |بود با خواهندگان حسن عمل|
  block
    block |داد بسیار و عطای بی‌شمار|
    block |تا به شب بودی ز جودش زر نثار|
  block
    block |زر به کاغذپاره‌ها پیچیده بود|
    block |تا وجودش بود می‌افشاند جود|
  block
    block |هم‌چو خورشید و چو ماه پاک‌باز|
    block |آنچ گیرند از ضیا بدهند باز|
  block
    block |خاک را زربخش کی بود آفتاب|
    block |زر ازو در کان و گنج اندر خراب|
  block
    block |هر صباحی یک گره را راتبه|
    block |تا نماند امتی زو خایبه|
  block
    block |مبتلایان را بدی روزی عطا|
    block |روز دیگر بیوگان را آن سخا|
  block
    block |روز دیگر بر علویان مقل|
    block |با فقیهان فقیر مشتغل|
  block
    block |روز دیگر بر تهی‌دستان عام|
    block |روز دیگر بر گرفتاران وام|
  block
    block |شرط او آن بود که کس با زبان|
    block |زر نخواهد هیچ نگشاید لبان|
  block
    block |لیک خامش بر حوالی رهش|
    block |ایستاده مفلسان دیواروش|
  block
    block |هر که کردی ناگهان با لب سؤال|
    block |زو نبردی زین گنه یک حبه مال|
  block
    block |من صمت منکم نجا بد یاسه‌اش|
    block |خامشان را بود کیسه و کاسه‌اش|
  block
    block |نادرا روزی یکی پیری بگفت|
    block |ده زکاتم که منم با جوع جفت|
  block
    block |منع کرد از پیر و پیرش جد گرفت|
    block |مانده خلق از جد پیر اندر شگفت|
  block
    block |گفت بس بی‌شرم پیری ای پدر|
    block |پیر گفت از من توی بی‌شرم‌تر|
  block
    block |کین جهان خوردی و خواهی تو ز طمع|
    block |کان جهان با این جهان گیری به جمع|
  block
    block |خنده‌اش آمد مال داد آن پیر را|
    block |پیر تنها برد آن توفیر را|
  block
    block |غیر آن پیر ایچ خواهنده ازو|
    block |نیم حبه زر ندید و نه تسو|
  block
    block |نوبت روز فقیهان ناگهان|
    block |یک فقیه از حرص آمد در فغان|
  block
    block |کرد زاری‌ها بسی چاره نبود|
    block |گفت هر نوعی نبودش هیچ سود|
  block
    block |روز دیگر با رگو پیچید پا|
    block |ناکس اندر صف قوم مبتلا|
  block
    block |تخته‌ها بر ساق بست از چپ و راست|
    block |تا گمان آید که او اشکسته‌پاست|
  block
    block |دیدش و بشناختش چیزی نداد|
    block |روز دیگر رو بپوشید از لباد|
  block
    block |هم بدانستش ندادش آن عزیز|
    block |از گناه و جرم گفتن هیچ چیز|
  block
    block |چونک عاجز شد ز صد گونه مکید|
    block |چون زنان او چادری بر سر کشید|
  block
    block |در میان بیوگان رفت و نشست|
    block |سر فرو افکند و پنهان کرد دست|
  block
    block |هم شناسیدش ندادش صدقه‌ای|
    block |در دلش آمد ز حرمان حرقه‌ای|
  block
    block |رفت او پیش کفن‌خواهی پگاه|
    block |که بپیچم در نمد نه پیش راه|
  block
    block |هیچ مگشا لب نشین و می‌نگر|
    block |تا کند صدر جهان اینجا گذر|
  block
    block |بوک بیند مرده پندار به ظن|
    block |زر در اندازد پی وجه کفن|
  block
    block |هر چه بدهد نیم آن بدهم به تو|
    block |هم‌چنان کرد آن فقیر صله‌جو|
  block
    block |در نمد پیچید و بر راهش نهاد|
    block |معبر صدر جهان آنجا فتاد|
  block
    block |زر در اندازید بر روی نمد|
    block |دست بیرون کرد از تعجیل خود|
  block
    block |تا نگیرد آن کفن‌خواه آن صله|
    block |تا نهان نکند ازو آن ده‌دله|
  block
    block |مرده از زیر نمد بر کرد دست|
    block |سر برون آمد پی دستش ز پست|
  block
    block |گفت با صدر جهان چون بستدم|
    block |ای ببسته بر من ابواب کرم|
  block
    block |گفت لیکن تا نمردی ای عنود|
    block |از جناب من نبردی هیچ جود|
  block
    block |سر موتوا قبل موت این بود|
    block |کز پس مردن غنیمت‌ها رسد|
  block
    block |غیر مردن هیچ فرهنگی دگر|
    block |در نگیرد با خدای ای حیله‌گر|
  block
    block |یک عنایت به ز صد گون اجتهاد|
    block |جهد را خوفست از صد گون فساد|
  block
    block |وآن عنایت هست موقوف ممات|
    block |تجربه کردند این ره را ثقات|
  block
    block |بلک مرگش بی‌عنایت نیز نیست|
    block |بی‌عنایت هان و هان جایی مه‌ایست|
  block
    block |آن زمرد باشد این افعی پیر|
    block |بی زمرد کی شود افعی ضریر|