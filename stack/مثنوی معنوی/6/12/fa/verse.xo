
block |حکایت آن صیادی کی خویشتن در گیاه پیچیده بود و دستهٔ گل و لاله را کله‌وار به سر فرو کشیده تا مرغان او را گیاه پندارند و آن مرغ زیرک بوی برد اندکی کی این آدمیست کی برین شکل گیاه ندیدم اما هم تمام بوی نبرد به افسون او مغرور شد زیرا در ادراک اول قاطعی نداشت در ادراک مکر دوم قاطعی داشت و هو الحرص و الطمع لا سیما عند فرط الحاجة و الفقر قال النبی صلی الله علیه و سلم کاد الفقر ان یکون کفرا|
  block
    block |رفت مرغی در میان مرغزار|
    block |بود آنجا دام از بهر شکار|
  block
    block |دانهٔ چندی نهاده بر زمین|
    block |وآن صیاد آنجا نشسته در کمین|
  block
    block |خویشتن پیچیده در برگ و گیاه|
    block |تا در افتد صید بیچاره ز راه|
  block
    block |مرغک آمد سوی او از ناشناخت|
    block |پس طوافی کرد و پیش مرد تاخت|
  block
    block |گفت او را کیستی تو سبزپوش|
    block |در بیابان در میان این وحوش|
  block
    block |گفت مرد زاهدم من منقطع|
    block |با گیاهی گشتم اینجا مقتنع|
  block
    block |زهد و تقوی را گزیدم دین و کیش|
    block |زانک می‌دیدم اجل را پیش خویش|
  block
    block |مرگ همسایه مرا واعظ شده|
    block |کسب و دکان مرا برهم زده|
  block
    block |چون به آخر فرد خواهم ماندن|
    block |خو نباید کرد با هر مرد و زن|
  block
    block |رو بخواهم کرد آخر در لحد|
    block |آن به آید که کنم خو با احد|
  block
    block |چو زنخ را بست خواهند ای صنم|
    block |آن به آید که زنخ کمتر زنم|
  block
    block |ای بزربفت و کمر آموخته|
    block |آخرستت جامهٔ نادوخته|
  block
    block |رو به خاک آریم کز وی رسته‌ایم|
    block |دل چرا در بی‌وفایان بسته‌ایم|
  block
    block |جد و خویشانمان قدیمی چار طبع|
    block |ما به خویشی عاریت بستیم طمع|
  block
    block |سالها هم‌صحبتی و هم‌دمی|
    block |با عناصر داشت جسم آدمی|
  block
    block |روح او خود از نفوس و از عقول|
    block |روح اصول خویش را کرده نکول|
  block
    block |از عقول و از نفوس پر صفا|
    block |نامه می‌آید به جان کای بی‌وفا|
  block
    block |یارکان پنج روزه یافتی|
    block |رو ز یاران کهن بر تافتی|
  block
    block |کودکان گرچه که در بازی خوشند|
    block |شب کشانشان سوی خانه می‌کشند|
  block
    block |شد برهنه وقت بازی طفل خرد|
    block |دزد از ناگه قبا و کفش برد|
  block
    block |آن چنان گرم او به بازی در فتاد|
    block |کان کلاه و پیرهن رفتش ز یاد|
  block
    block |شد شب و بازی او شد بی‌مدد|
    block |رو ندارد کو سوی خانه رود|
  block
    block |نی شنیدی انما الدنیا لعب|
    block |باد دادی رخت و گشتی مرتعب|
  block
    block |پیش از آنک شب شود جامه بجو|
    block |روز را ضایع مکن در گفت و گو|
  block
    block |من به صحرا خلوتی بگزیده‌ام|
    block |خلق را من دزد جامه دیده‌ام|
  block
    block |نیم عمر از آرزوی دلستان|
    block |نیم عمر از غصه‌های دشمنان|
  block
    block |جبه را برد آن کله را این ببرد|
    block |غرق بازی گشته ما چون طفل خرد|
  block
    block |نک شبانگاه اجل نزدیک شد|
    block |خل هذا اللعب به سبک لاتعد|
  block
    block |هین سوار توبه شود در دزد رس|
    block |جامه‌ها از دزد بستان باز پس|
  block
    block |مرکب توبه عجاب مرکبست|
    block |بر فلک تازد به یک لحظه ز پست|
  block
    block |لیک مرکب را نگه می‌دار از آن|
    block |کو بدزدید آن قبایت را نهان|
  block
    block |تا ندزدد مرکبت را نیز هم|
    block |پاس دار این مرکبت را دم به دم|