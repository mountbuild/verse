
block |بعد مکث ایشان متواری در بلاد چین در شهر تختگاه و بعد دراز شدن صبر بی‌صبر شدن آن بزرگین کی من رفتم الوداع خود را بر شاه عرضه کنم اما قدمی تنیلنی مقصودی او القی راسی کفادی ثم یا پای رساندم به مقصود و مراد یا سر بنهم هم‌چو دل از دست آن‌جا و نصیحت برادران او را سود ناداشتن یا عاذل العاشقین دع فة اضلها الله کیف ترشدها الی آخره|
  block
    block |آن بزرگین گفت ای اخوان من|
    block |ز انتظار آمد به لب این جان من|
  block
    block |لا ابالی گشته‌ام صبرم نماند|
    block |مر مرا این صبر در آتش نشاند|
  block
    block |طاقت من زین صبوری طاق شد|
    block |راقعهٔ من عبرت عشاق شد|
  block
    block |من ز جان سیر آمدم اندر فراق|
    block |زنده بودن در فراق آمد نفاق|
  block
    block |چند درد فرقتش بکشد مرا|
    block |سر ببر تا عشق سر بخشد مرا|
  block
    block |دین من از عشق زنده بودنست|
    block |زندگی زین جان و سر ننگ منست|
  block
    block |تیغ هست از جان عاشق گردروب|
    block |زانک سیف افتاد محاء الذنوب|
  block
    block |چون غبار تن بشد ماهم بتافت|
    block |ماه جان من هوای صاف یافت|
  block
    block |عمرها بر طبل عشقت ای صنم|
    block |ان فی متی حیاتی می‌زنم|
  block
    block |دعوی مرغابئی کردست جان|
    block |کی ز طوفان بلا دارد فغان|
  block
    block |بط را ز اشکستن کشتی چه غم|
    block |کشتی‌اش بر آب بس باشد قدم|
  block
    block |زنده زین دعوی بود جان و تنم|
    block |من ازین دعوی چگونه تن زنم|
  block
    block |خواب می‌بینم ولی در خواب نه|
    block |مدعی هستم ولی کذاب نه|
  block
    block |گر مرا صد بار تو گردن زنی|
    block |هم‌چو شمعم بر فروزم روشنی|
  block
    block |آتش ار خرمن بگیرد پیش و پس|
    block |شب‌روان را خرمن آن ماه بس|
  block
    block |کرده یوسف را نهان و مختبی|
    block |حیلت اخوان ز یعقوب نبی|
  block
    block |خفیه کردندش به حیلت‌سازیی|
    block |کرد آخر پیرهن غمازیی|
  block
    block |آن دو گفتندش نصیحت در سمر|
    block |که مکن ز اخطار خود را بی‌خبر|
  block
    block |هین منه بر ریش‌های ما نمک|
    block |هین مخور این زهر بر جلدی و شک|
  block
    block |جز به تدبیر یکی شیخی خبیر|
    block |چون روی چون نبودت قلبی بصیر|
  block
    block |وای آن مرغی که ناروییده پر|
    block |بر پرد بر اوج و افتد در خطر|
  block
    block |عقل باشد مرد را بال و پری|
    block |چون ندارد عقل عقل رهبری|
  block
    block |یا مظفر یا مظفرجوی باش|
    block |یا نظرور یا نظرورجوی باش|
  block
    block |بی ز مفتاح خرد این قرع باب|
    block |از هوا باشد نه از روی صواب|
  block
    block |عالمی در دام می‌بین از هوا|
    block |وز جراحت‌های هم‌رنگ دوا|
  block
    block |مار استادست بر سینه چو مرگ|
    block |در دهانش بهر صید اشگرف برگ|
  block
    block |در حشایش چون حشیشی او بپاست|
    block |مرغ پندارد که او شاخ گیاست|
  block
    block |چون نشیند بهر خور بر روی برگ|
    block |در فتد اندر دهان مار و مرگ|
  block
    block |کرده تمساحی دهان خویش باز|
    block |گرد دندانهاش کرمان دراز|
  block
    block |از بقیهٔ خور که در دندانش ماند|
    block |کرم‌ها رویید و بر دندان نشاند|
  block
    block |مرغکان بینند کرم و قوت را|
    block |مرج پندارند آن تابوت را|
  block
    block |چون دهان پر شد ز مرغ او ناگهان|
    block |در کشدشان و فرو بندد دهان|
  block
    block |این جهان پر ز نقل و پر ز نان|
    block |چون دهان باز آن تمساح دان|
  block
    block |بهر کرم و طعمه ای روزی‌تراش|
    block |از فن تمساح دهر آمن مباش|
  block
    block |روبه افتد پهن اندر زیر خاک|
    block |بر سر خاکش حبوب مکرناک|
  block
    block |تا بیاید زاغ غافل سوی آن|
    block |پای او گیرد به مکر آن مکردان|
  block
    block |صدهزاران مکر در حیوان چو هست|
    block |چون بود مکر بشر کو مهترست|
  block
    block |مصحفی در کف چو زین‌العابدین|
    block |خنجری پر قهر اندر آستین|
  block
    block |گویدت خندان کای مولای من|
    block |در دل او بابلی پر سحر و فن|
  block
    block |زهر قاتل صورتش شهدست و شیر|
    block |هین مرو بی‌صحبت پیر خبیر|
  block
    block |جمله لذات هوا مکرست و زرق|
    block |سوز و تاریکیست گرد نور برق|
  block
    block |برق نور کوته و کذب و مجاز|
    block |گرد او ظلمات و راه تو دراز|
  block
    block |نه به نورش نامه توانی خواندن|
    block |نه به منزل اسپ دانی راندن|
  block
    block |لیک جرم آنک باشی رهن برق|
    block |از تو رو اندر کشد انوار شرق|
  block
    block |می‌کشاند مکر برقت بی‌دلیل|
    block |در مفازهٔ مظلمی شب میل میل|
  block
    block |بر که افتی گاه و در جوی اوفتی|
    block |گه بدین سو گه بدان سوی اوفتی|
  block
    block |خود نبینی تو دلیل ای جاه‌جو|
    block |ور ببینی رو بگردانی ازو|
  block
    block |که سفر کردم درین ره شصت میل|
    block |مر مرا گمراه گوید این دلیل|
  block
    block |گر نهم من گوش سوی این شگفت|
    block |ز امر او راهم ز سر باید گرفت|
  block
    block |من درین ره عمر خود کردم گرو|
    block |هرچه بادا باد ای خواجه برو|
  block
    block |راه کردی لیک در ظن چو برق|
    block |عشر آن ره کن پی وحی چو شرق|
  block
    block |ظن لایغنی من الحق خوانده‌ای|
    block |وز چنان برقی ز شرقی مانده‌ای|
  block
    block |هی در آ در کشتی ما ای نژند|
    block |یا تو آن کشتی برین کشتی ببند|
  block
    block |گوید او چون ترک گیرم گیر و دار|
    block |چون روم من در طفیلت کوروار|
  block
    block |کور با رهبر به از تنها یقین|
    block |زان یکی ننگست و صد ننگست ازین|
  block
    block |می‌گریزی از پشه در کزدمی|
    block |می‌گریزی در یمی تو از نمی|
  block
    block |می‌گریزی از جفاهای پدر|
    block |در میان لوطیان و شور و شر|
  block
    block |می‌گریزی هم‌چو یوسف ز اندهی|
    block |تا ز نرتع نلعب افتی در چهی|
  block
    block |در چه افتی زین تفرج هم‌چو او|
    block |مر ترا لیک آن عنایت یار کو|
  block
    block |گر نبودی آن به دستوری پدر|
    block |برنیاوردی ز چه تا حشر سر|
  block
    block |آن پدر بهر دل او اذن داد|
    block |گفت چون اینست میلت خیر باد|
  block
    block |هر ضریری کز مسیحی سر کشد|
    block |او جهودانه بماند از رشد|
  block
    block |قابل ضو بود اگر چه کور بود|
    block |شد ازین اعراض او کور و کبود|
  block
    block |گویدش عیسی بزن در من دو دست|
    block |ای عمی کحل عزیزی با منست|
  block
    block |از من ار کوری بیابی روشنی|
    block |بر قمیص یوسف جان بر زنی|
  block
    block |کار و باری کت رسد بعد شکست|
    block |اندر آن اقبال و منهاج رهست|
  block
    block |کار و باری که ندارد پا و سر|
    block |ترک کن هی پیر خر ای پیر خر|
  block
    block |غیر پیر استاد و سرلشکر مباد|
    block |پیر گردون نی ولی پیر رشاد|
  block
    block |در زمان چون پیر را شد زیردست|
    block |روشنایی دید آن ظلمت‌پرست|
  block
    block |شرط تسلیم است نه کار دراز|
    block |سود نبود در ضلالت ترک‌تاز|
  block
    block |من نجویم زین سپس راه اثیر|
    block |پیر جویم پیر جویم پیر پیر|
  block
    block |پیر باشد نردبان آسمان|
    block |تیر پران از که گردد از کمان|
  block
    block |نه ز ابراهیم نمرود گران|
    block |کرد با کرکس سفر بر آسمان|
  block
    block |از هوا شد سوی بالا او بسی|
    block |لیک بر گردون نپرد کرکسی|
  block
    block |گفتش ابراهیم ای مرد سفر|
    block |کرکست من باشم اینت خوب‌تر|
  block
    block |چون ز من سازی به بالا نردبان|
    block |بی پریدن بر روی بر آسمان|
  block
    block |آنچنان که می‌رود تا غرب و شرق|
    block |بی ز زاد و راحله دل هم‌چو برق|
  block
    block |آنچنان که می‌رود شب ز اغتراب|
    block |حس مردم شهرها در وقت خواب|
  block
    block |آنچنان که عارف از راه نهان|
    block |خوش نشسته می‌رود در صد جهان|
  block
    block |گر ندادستش چنین رفتار دست|
    block |این خبرها زان ولایت از کیست|
  block
    block |این خبرها وین روایات محق|
    block |صد هزاران پیر بر وی متفق|
  block
    block |یک خلافی نی میان این عیون|
    block |آنچنان که هست در علم ظنون|
  block
    block |آن تحری آمد اندر لیل تار|
    block |وین حضور کعبه و وسط نهار|
  block
    block |خیز ای نمرود پر جوی از کسان|
    block |نردبانی نایدت زین کرکسان|
  block
    block |عقل جزوی کرکس آمد ای مقل|
    block |پر او با جیفه‌خواری متصل|
  block
    block |عقل ابدالان چو پر جبرئیل|
    block |می‌پرد تا ظل سدره میل میل|
  block
    block |باز سلطانم گشم نیکوپیم|
    block |فارغ از مردارم و کرکس نیم|
  block
    block |ترک کرکس کن که من باشم کست|
    block |یک پر من بهتر از صد کرکست|
  block
    block |چند بر عمیا دوانی اسپ را|
    block |باید استا پیشه را و کسپ را|
  block
    block |خویشتن رسوا مکن در شهر چین|
    block |عاقلی جو خویش از وی در مچین|
  block
    block |آن چه گوید آن فلاطون زمان|
    block |هین هوا بگار و رو بر وفق آن|
  block
    block |جمله می‌گویند اندر چین به جد|
    block |بهر شاه خویشتن که لم یلد|
  block
    block |شاه ما خود هیچ فرزندی نزاد|
    block |بلک سوی خویش زن را ره نداد|
  block
    block |هر که از شاهان ازین نوعش بگفت|
    block |گردنش با تیغ بران کرد جفت|
  block
    block |شاه گوید چونک گفتی این مقال|
    block |یا بکن ثابت که دارم من عیال|
  block
    block |مر مرا دختر اگر ثابت کنی|
    block |یافتی از تیغ تیزم آمنی|
  block
    block |ورنه بی‌شک من ببرم حلق تو|
    block |ای بگفته لاف کذب آمیغ تو|
  block
    block |بنگر ای از جهل گفته ناحقی|
    block |پر ز سرهای بریده خندقی|
  block
    block |خندقی از قعر خندق تا گلو|
    block |پر ز سرهای بریده زین غلو|
  block
    block |جمله اندر کار این دعوی شدند|
    block |گردن خود را بدین دعوی زدند|
  block
    block |هان ببین این را به چشم اعتبار|
    block |این چنین دعوی میندیش و میار|
  block
    block |تلخ خواهی کرد بر ما عمر ما|
    block |کی برین می‌دارد ای دادر ترا|
  block
    block |گر رود صد سال آنک آگاه نیست|
    block |بر عما آن از حساب راه نیست|
  block
    block |بی‌سلاحی در مرو در معرکه|
    block |هم‌چو بی‌باکان مرو در تهلکه|
  block
    block |این همه گفتند و گفت آن ناصبور|
    block |که مرا زین گفته‌ها آید نفور|
  block
    block |سینه پر آتش مرا چون منقل است|
    block |کشت کامل گشت وقت منجل است|
  block
    block |صدر را صبری بد اکنون آن نماد|
    block |بر مقام صبر عشق آتش نشاند|
  block
    block |صبر من مرد آن شبی که عشق زاد|
    block |درگذشت او حاضران را عمر باد|
  block
    block |ای محدث از خطاب و از خطوب|
    block |زان گذشتم آهن سردی مکوب|
  block
    block |سرنگونم هی رها کن پای من|
    block |فهم کو در جملهٔ اجزای من|
  block
    block |اشترم من تا توانم می‌کشم|
    block |چون فتادم زار با کشتن خوشم|
  block
    block |پر سر مقطوع اگر صد خندق است|
    block |پیش درد من مزاج مطلق است|
  block
    block |من نخواهم زد دگر از خوف و بیم|
    block |این چنین طبل هوا زیر گلیم|
  block
    block |من علم اکنون به صحرا می‌زنم|
    block |یا سراندازی و یا روی صنم|
  block
    block |حلق کو نبود سزای آن شراب|
    block |آن بریده به به شمشیر و ضراب|
  block
    block |دیده کو نبود ز وصلش در فره|
    block |آن چنان دیده سپید کور به|
  block
    block |گوش کان نبود سزای راز او|
    block |بر کنش که نبود آن بر سر نکو|
  block
    block |اندر آن دستی که نبود آن نصاب|
    block |آن شکسته به به ساطور قصاب|
  block
    block |آنچنان پایی که از رفتار او|
    block |جان نپیوندد به نرگس زار او|
  block
    block |آنچنان پا در حدید اولیترست|
    block |که آنچنان پا عاقبت درد سرست|