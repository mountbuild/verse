
block |مکرر کردن برادران پند دادن بزرگین را و تاب ناآوردن او آن پند را و در رمیدن او ازیشان شیدا و بی‌خود رفتن و خود را در بارگاه پادشاه انداختن بی‌دستوری خواستن لیک از فرط عشق و محبت نه از گستاخی و لاابالی الی آخره|
  block
    block |آن دو گفتندش که اندر جان ما|
    block |هست پاسخ‌ها چو نجم اندر سما|
  block
    block |گر نگوییم آن نیاید راست نرد|
    block |ور بگوییم آن دلت آید به درد|
  block
    block |هم‌چو چغزیم اندر آب از گفت الم|
    block |وز خموشی اختناقست و سقم|
  block
    block |گر نگوییم آتشی را نور نیست|
    block |ور بگوییم آن سخن دستور نیست|
  block
    block |در زمان برجست کای خویشان وداع|
    block |انما الدنیا و ما فیها متاع|
  block
    block |پس برون جست او چو تیری از کمان|
    block |که مجال گفت کم بود آن زمان|
  block
    block |اندر آمد مست پیش شاه چین|
    block |زود مستانه ببوسید او زمین|
  block
    block |شاه را مکشوف یک یک حالشان|
    block |اول و آخر غم و زلزالشان|
  block
    block |میش مشغولست در مرعای خویش|
    block |لیک چوپان واقفست از حال میش|
  block
    block |کلکم راع بداند از رمه|
    block |کی علف‌خوارست و کی در ملحمه|
  block
    block |گرچه در صورت از آن صف دور بود|
    block |لیک چون دف در میان سور بود|
  block
    block |واقف از سوز و لهیب آن وفود|
    block |مصلحت آن بد که خشک آورده بود|
  block
    block |در میان جانشان بود آن سمی|
    block |لک قاصد کرده خود را اعجمی|
  block
    block |صورت آتش بود پایان دیگ|
    block |معنی آتش بود در جان دیگ|
  block
    block |صورتش بیرون و معنیش اندرون|
    block |معنی معشوق جان در رگ چو خون|
  block
    block |شاه‌زاده پیش شه زانو زده|
    block |ده معرف شارح حالش شده|
  block
    block |گرچه شه عارف بد از کل پیش پیش|
    block |لیک می‌کردی معرف کار خویش|
  block
    block |در درون یک ذره نور عارفی|
    block |به بود از صد معرف ای صفی|
  block
    block |گوش را رهن معرف داشتن|
    block |آیت محجوبیست و حزر و ظن|
  block
    block |آنک او را چشم دل شد دیدبان|
    block |دید خواهد چشم او عین العیان|
  block
    block |با تواتر نیست قانع جان او|
    block |بل ز چشم دل رسد ایقان او|
  block
    block |پس معرف پیش شاه منتجب|
    block |در بیان حال او بگشود لب|
  block
    block |گفت شاها صید احسان توست|
    block |پادشاهی کن که بی بیرون شوست|
  block
    block |دست در فتراک این دولت زدست|
    block |بر سر سرمست او بر مال دست|
  block
    block |گفت شه هر منصبی و ملکتی|
    block |که التماسش هست یابد این فتی|
  block
    block |بیست چندان ملک کو شد زان بری|
    block |بخشمش اینجا و ما خود بر سری|
  block
    block |گفت تا شاهیت در وی عشق کاشت|
    block |جز هوای تو هوایی کی گذاشت|
  block
    block |بندگی تش چنان درخورد شد|
    block |که شهی اندر دل او سرد شد|
  block
    block |شاهی و شه‌زادگی در باختست|
    block |از پی تو در غریبی ساختست|
  block
    block |صوفیست انداخت خرقه وجد در|
    block |کی رود او بر سر خرقه دگر|
  block
    block |میل سوی خرقهٔ داده و ندم|
    block |آنچنان باشد که من مغبون شدم|
  block
    block |باز ده آن خرقه این سو ای قرین|
    block |که نمی‌ارزید آن یعنی بدین|
  block
    block |دور از عاشق که این فکر آیدش|
    block |ور بیاید خاک بر سر بایدش|
  block
    block |عشق ارزد صد چو خرقه کالبد|
    block |که حیاتی دارد و حس و خرد|
  block
    block |خاصه خرقهٔ ملک دنیا کابترست|
    block |پنج دانگ مستیش درد سرست|
  block
    block |ملک دنیا تن‌پرستان را حلال|
    block |ما غلام ملک عشق بی‌زوال|
  block
    block |عامل عشقست معزولش مکن|
    block |جز به عشق خویش مشغولش مکن|
  block
    block |منصبی کانم ز رؤیت محجبست|
    block |عین معزولیست و نامش منصبست|
  block
    block |موجب تاخیر اینجا آمدن|
    block |فقد استعداد بود و ضعف فن|
  block
    block |بی ز استعداد در کانی روی|
    block |بر یکی حبه نگردی محتوی|
  block
    block |هم‌چو عنینی که بکری را خرد|
    block |گرچه سیمین‌بر بود کی بر خورد|
  block
    block |چون چراغی بی ز زیت و بی فتیل|
    block |نه کثیرستش ز شمع و نه قلیل|
  block
    block |در گلستان اندر آید اخشمی|
    block |کی شود مغزش ز ریحان خرمی|
  block
    block |هم‌چو خوبی دلبری مهمان غر|
    block |بانگ چنگ و بربطی در پیش کر|
  block
    block |هم‌چو مرغ خاک که آید در بحار|
    block |زان چه یابد جز هلاک و جز خسار|
  block
    block |هم‌چو بی‌گندم شده در آسیا|
    block |جز سپیدی ریش و مو نبود عطا|
  block
    block |آسیای چرخ بر بی‌گندمان|
    block |موسپیدی بخشد و ضعف میان|
  block
    block |لیک با باگندمان این آسیا|
    block |ملک‌بخش آمد دهد کار و کیا|
  block
    block |اول استعداد جنت بایدت|
    block |تا ز جنت زندگانی زایدت|
  block
    block |طفل نو را از شراب و از کباب|
    block |چه حلاوت وز قصور و از قباب|
  block
    block |حد ندارد این مثل کم جو سخن|
    block |تو برو تحصیل استعداد کن|
  block
    block |بهر استعداد تا اکنون نشست|
    block |شوق از حد رفت و آن نامد به دست|
  block
    block |گفت استعداد هم از شه رسد|
    block |بی ز جان کی مستعد گردد جسد|
  block
    block |لطف‌های شه غمش را در نوشت|
    block |شد که صید شه کند او صید گشت|
  block
    block |هر که در اشکار چون تو صید شد|
    block |صید را ناکرده قید او قید شد|
  block
    block |هرکه جویای امیری شد یقین|
    block |پیش از آن او در اسیری شد رهین|
  block
    block |عکس می‌دان نقش دیباجهٔ جهان|
    block |نام هر بندهٔ جهان خواجهٔ جهان|
  block
    block |ای تن کژ فکرت معکوس‌رو|
    block |صد هزار آزاد را کرده گرو|
  block
    block |مدتی بگذار این حیلت پزی|
    block |چند دم پیش از اجل آزاد زی|
  block
    block |ور در آزادیت چون خر راه نیست|
    block |هم‌چو دلوت سیر جز در چاه نیست|
  block
    block |مدتی رو ترک جان من بگو|
    block |رو حریف دیگری جز من بجو|
  block
    block |نوبت من شد مرا آزاد کن|
    block |دیگری را غیر من داماد کن|
  block
    block |ای تن صدکاره ترک من بگو|
    block |عمر من بردی کسی دیگر بجو|