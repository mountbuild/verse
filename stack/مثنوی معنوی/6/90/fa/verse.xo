
block |قصهٔ آنک گاو بحری گوهر کاویان از قعر دریا بر آورد شب بر ساحل دریا نهد در درخش و تاب آن می‌چرد بازرگان از کمین برون آید چون گاو از گوهر دورتر رفته باشد بازرگان به لجم و گل تیره گوهر را بپوشاند و بر درخت گریزد الی آخر القصه و التقریب|
  block
    block |گاو آبی گوهر از بحر آورد|
    block |بنهد اندر مرج و گردش می‌چرد|
  block
    block |در شعاع نور گوهر گاو آب|
    block |می‌چرد از سنبل و سوسن شتاب|
  block
    block |زان فکندهٔ گاو آبی عنبرست|
    block |که غذااش نرگس و نیلوفرست|
  block
    block |هرکه باشد قوت او نور جلال|
    block |چون نزاید از لبش سحر حلال|
  block
    block |هرکه چون زنبور وحیستش نفل|
    block |چون نباشد خانهٔ او پر عسل|
  block
    block |می‌چرد در نور گوهر آن بقر|
    block |ناگهان گردد ز گوهر دورتر|
  block
    block |تاجری بر در نهد لجم سیاه|
    block |تا شود تاریک مرج و سبزه‌گاه|
  block
    block |پس گریزد مرد تاجر بر درخت|
    block |گاوجویان مرد را با شاخ سخت|
  block
    block |بیست بار آن گاو تازد گرد مرج|
    block |تا کند آن خصم را در شاخ درج|
  block
    block |چون ازو نومید گردد گاو نر|
    block |آید آنجا که نهاده بد گهر|
  block
    block |لجم بیند فوق در شاه‌وار|
    block |پس ز طین بگریزد او ابلیس‌وار|
  block
    block |کان بلیس از متن طین کور و کرست|
    block |گاو کی داند که در گل گوهرست|
  block
    block |اهبطوا افکند جان را در حضیض|
    block |از نمازش کرد محروم این محیض|
  block
    block |ای رفیقان زین مقیل و زان مقال|
    block |اتقوا ان الهوی حیض الرجال|
  block
    block |اهبطوا افکند جان را در بدن|
    block |تا به گل پنهان بود در عدن|
  block
    block |تاجرش داند ولیکن گاو نی|
    block |اهل دل دانند و هر گل‌کاو نی|
  block
    block |هر گلی که اندر دل او گوهریست|
    block |گوهرش غماز طین دیگریست|
  block
    block |وان گلی کز رش حق نوری نیافت|
    block |صحبت گلهای پر در بر نتافت|
  block
    block |این سخن پایان ندارد موش ما|
    block |هست بر لبهای جو بر گوش ما|