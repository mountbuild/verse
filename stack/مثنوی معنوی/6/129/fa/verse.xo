
block |در تفسیر این خبر کی مصطفی صلوات‌الله علیه فرمود من کنت مولاه فعلی مولاه تا منافقان طعنه زدند کی بس نبودش کی ما مطیعی و چاکری نمودیم او را چاکری کودکی خلم آلودمان هم می‌فرماید الی آخره|
  block
    block |زین سبب پیغامبر با اجتهاد|
    block |نام خود وان علی مولا نهاد|
  block
    block |گفت هر کو را منم مولا و دوست|
    block |ابن عم من علی مولای اوست|
  block
    block |کیست مولا آنک آزادت کند|
    block |بند رقیت ز پایت بر کند|
  block
    block |چون به آزادی نبوت هادیست|
    block |مؤمنان را ز انبیا آزادیست|
  block
    block |ای گروه مؤمنان شادی کنید|
    block |هم‌چو سرو و سوسن آزادی کنید|
  block
    block |لیک می‌گویید هر دم شکر آب|
    block |بی‌زبان چون گلستان خوش‌خضاب|
  block
    block |بی‌زبان گویند سرو و سبزه‌زار|
    block |شکر آب و شکر عدل نوبهار|
  block
    block |حله‌ها پوشیده و دامن‌کشان|
    block |مست و رقاص و خوش و عنبرفشان|
  block
    block |جزو جزو آبستن از شاه بهار|
    block |جسمشان چون درج پر در ثمار|
  block
    block |مریمان بی شوی آبست از مسیح|
    block |خامشان بی لاف و گفتاری فصیح|
  block
    block |ماه ما بی‌نطق خوش بر تافتست|
    block |هر زبان نطق از فر ما یافتست|
  block
    block |نطق عیسی از فر مریم بود|
    block |نطق آدم پرتو آن دم بود|
  block
    block |تا زیادت گردد از شکر ای ثقات|
    block |پس نبات دیگرست اندر نبات|
  block
    block |عکس آن اینجاست ذل من قنع|
    block |اندرین طورست عز من طمع|
  block
    block |در جوال نفس خود چندین مرو|
    block |از خریداران خود غافل مشو|