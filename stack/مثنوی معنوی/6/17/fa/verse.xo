
block |حکایت آن عاشق کی شب بیامد بر امید وعدهٔ معشوق بدان وثاقی کی اشارت کرده بود و بعضی از شب منتظر ماند و خوابش بربود معشوق آمد بهر انجاز وعده او را خفته یافت جیبش پر جوز کرد و او را خفته گذاشت و بازگشت|
  block
    block |عاشقی بودست در ایام پیش|
    block |پاسبان عهد اندر عهد خویش|
  block
    block |سالها در بند وصل ماه خود|
    block |شاهمات و مات شاهنشاه خود|
  block
    block |عاقبت جوینده یابنده بود|
    block |که فرج از صبر زاینده بود|
  block
    block |گفت روزی یار او که امشب بیا|
    block |که بپختم از پی تو لوبیا|
  block
    block |در فلان حجره نشین تا نیم‌شب|
    block |تا بیایم نیم‌شب من بی طلب|
  block
    block |مرد قربان کرد و نانها بخش کرد|
    block |چون پدید آمد مهش از زیر گرد|
  block
    block |شب در آن حجره نشست آن گرمدار|
    block |بر امید وعدهٔ آن یار غار|
  block
    block |بعد نصف اللیل آمد یار او|
    block |صادق الوعدانه آن دلدار او|
  block
    block |عاشق خود را فتاده خفته دید|
    block |اندکی از آستین او درید|
  block
    block |گردگانی چندش اندر جیب کرد|
    block |که تو طفلی گیر این می‌باز نرد|
  block
    block |چون سحر از خواب عاشق بر جهید|
    block |آستین و گردگانها را بدید|
  block
    block |گفت شاه ما همه صدق و وفاست|
    block |آنچ بر ما می‌رسد آن هم ز ماست|
  block
    block |ای دل بی‌خواب ما زین ایمنیم|
    block |چون حرس بر بام چوبک می‌زنیم|
  block
    block |گردگان ما درین مطحن شکست|
    block |هر چه گوییم از غم خود اندکست|
  block
    block |عاذلا چند این صلای ماجرا|
    block |پند کم ده بعد ازین دیوانه را|
  block
    block |من نخواهم عشوهٔ هجران شنود|
    block |آزمودم چند خواهم آزمود|
  block
    block |هرچه غیر شورش و دیوانگیست|
    block |اندرین ره دوری و بیگانگیست|
  block
    block |هین بنه بر پایم آن زنجیر را|
    block |که دریدم سلسلهٔ تدبیر را|
  block
    block |غیر آن جعد نگار مقبلم|
    block |گر دو صد زنجیر آری بگسلم|
  block
    block |عشق و ناموس ای برادر راست نیست|
    block |بر رد ناموس ای عاشق مه‌ایست|
  block
    block |وقت آن آمد که من عریان شوم|
    block |نقش بگذارم سراسر جان شوم|
  block
    block |ای عدو شرم و اندیشه بیا|
    block |که دریدم پردهٔ شرم و حیا|
  block
    block |ای ببسته خواب جان از جادوی|
    block |سخت‌دل یارا که در عالم توی|
  block
    block |هین گلوی صبر گیر و می‌فشار|
    block |تا خنک گردد دل عشق ای سوار|
  block
    block |تا نسوزم کی خنگ گردد دلش|
    block |ای دل ما خاندان و منزلش|
  block
    block |خانهٔ خود را همی‌سوزی بسوز|
    block |کیست آن کس کو بگوید لایجوز|
  block
    block |خوش بسوز این خانه را ای شر مست|
    block |خانهٔ عاشق چنین اولیترست|
  block
    block |بعد ازین این سوز را قبله کنم|
    block |زانک شمعم من بسوزش روشنم|
  block
    block |خواب را بگذار امشب ای پدر|
    block |یک شبی بر کوی بی‌خوابان گذر|
  block
    block |بنگر اینها را که مجنون گشته‌اند|
    block |هم‌چو پروانه بوصلت کشته‌اند|
  block
    block |بنگر این کشتی خلقان غرق عشق|
    block |اژدهایی گشت گویی حلق عشق|
  block
    block |اژدهایی ناپدید دلربا|
    block |عقل هم‌چون کوه را او کهربا|
  block
    block |عقل هر عطار کاگه شد ازو|
    block |طبله‌ها را ریخت اندر آب جو|
  block
    block |رو کزین جو برنیایی تا ابد|
    block |لم یکن حقا له کفوا احد|
  block
    block |ای مزور چشم بگشای و ببین|
    block |چند گویی می‌ندانم آن و این|
  block
    block |از وبای زرق و محرومی بر آ|
    block |در جهان حی و قیومی در آ|
  block
    block |تا نمی‌بینم همی‌بینم شود|
    block |وین ندانمهات می‌دانم بود|
  block
    block |بگذر از مستی و مستی‌بخش باش|
    block |زین تلون نقل کن در استواش|
  block
    block |چند نازی تو بدین مستی بس است|
    block |بر سر هر کوی چندان مست هست|
  block
    block |گر دو عالم پر شود سرمست یار|
    block |جمله یک باشند و آن یک نیست خوار|
  block
    block |این ز بسیاری نیابد خواریی|
    block |خوار کی بود تن‌پرستی ناریی|
  block
    block |گر جهان پر شد ز نور آفتاب|
    block |کی بود خوار آن تف خوش‌التهاب|
  block
    block |لیک با این جمله بالاتر خرام|
    block |چونک ارض الله واسع بود و رام|
  block
    block |گرچه این مستی چو باز اشهبست|
    block |برتر از وی در زمین قدس هست|
  block
    block |رو سرافیلی شو اندر امتیاز|
    block |در دمندهٔ روح و مست و مست‌ساز|
  block
    block |مست را چون دل مزاح اندیشه شد|
    block |این ندانم و آن ندانم پیشه شد|
  block
    block |این ندانم وان ندانم بهر چیست|
    block |تا بگویی آنک می‌دانیم کیست|
  block
    block |نفی بهر ثبت باشد در سخن|
    block |نفی بگذار و ز ثبت آغاز کن|
  block
    block |نیست این و نیست آن هین واگذار|
    block |آنک آن هستست آن را پیش آر|
  block
    block |نفی بگذار و همان هستی پرست|
    block |این در آموز ای پدر زان ترک مست|