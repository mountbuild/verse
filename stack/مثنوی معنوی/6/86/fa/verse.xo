
block |تدبیر کردن موش به چغز کی من نمی‌توانم بر تو آمدن به وقت حاجت در آب میان ما وصلتی باید کی چون من بر لب جو آیم ترا توانم خبر کردن و تو چون بر سر سوراخ موش‌خانه آیی مرا توانی خبر کردن الی آخره|
  block
    block |این سخن پایان ندارد گفت موش|
    block |چغز را روزی کای مصباح هوش|
  block
    block |وقتها خواهم که گویم با تو راز|
    block |تو درون آب داری ترک‌تاز|
  block
    block |بر لب جو من ترا نعره‌زنان|
    block |نشنوی در آب نالهٔ عاشقان|
  block
    block |من بدین وقت معین ای دلیر|
    block |می‌نگردم از محاکات تو سیر|
  block
    block |پنج وقت آمد نماز و رهنمون|
    block |عاشقان را فی صلاة دائمون|
  block
    block |نه به پنج آرام گیرد آن خمار|
    block |که در آن سرهاست نی پانصد هزار|
  block
    block |نیست زر غبا وظیفهٔ عاشقان|
    block |سخت مستسقیست جان صادقان|
  block
    block |نیست زر غبا وظیفهٔ ماهیان|
    block |زانک بی‌دریا ندارند انس جان|
  block
    block |آب این دریا که هایل بقعه‌ایست|
    block |با خمار ماهیان خود جرعه‌ایست|
  block
    block |یک دم هجران بر عاشق چو سال|
    block |وصل سالی متصل پیشش خیال|
  block
    block |عشق مستسقیست مستسقی‌طلب|
    block |در پی هم این و آن چون روز و شب|
  block
    block |روز بر شب عاشقست و مضطرست|
    block |چون ببینی شب برو عاشق‌ترست|
  block
    block |نیستشان از جست‌وجو یک لحظه‌ایست|
    block |از پی همشان یکی دم ایست نیست|
  block
    block |این گرفته پای آن آن گوش این|
    block |این بر آن مدهوش و آن بی‌هوش این|
  block
    block |در دل معشوق جمله عاشق است|
    block |در دل عذرا همیشه وامق است|
  block
    block |در دل عاشق به جز معشوق نیست|
    block |در میانشان فارق و فاروق نیست|
  block
    block |بر یکی اشتر بود این دو درا|
    block |پس چه زر غبا بگنجد این دو را|
  block
    block |هیچ کس با خویش زر غبا نمود|
    block |هیچ کس با خود به نوبت یار بود|
  block
    block |آن یکیی نه که عقلش فهم کرد|
    block |فهم این موقوف شد بر مرگ مرد|
  block
    block |ور به عقل ادراک این ممکن بدی|
    block |قهر نفس از بهر چه واجب شدی|
  block
    block |با چنان رحمت که دارد شاه هش|
    block |بی‌ضرورت چون بگوید نفس کش|