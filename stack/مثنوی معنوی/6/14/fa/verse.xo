
block |مناظرهٔ مرغ با صیاد در ترهب و در معنی ترهبی کی مصطفی علیه‌السلام نهی کرد از آن امت خود را کی لا رهبانیة فی الاسلام|
  block
    block |مرغ گفتش خواجه در خلوت مه‌ایست|
    block |دین احمد را ترهب نیک نیست|
  block
    block |از ترهب نهی کردست آن رسول|
    block |بدعتی چون در گرفتی ای فضول|
  block
    block |جمعه شرطست و جماعت در نماز|
    block |امر معروف و ز منکر احتراز|
  block
    block |رنج بدخویان کشیدن زیر صبر|
    block |منفعت دادن به خلقان هم‌چو ابر|
  block
    block |خیر ناس آن ینفع الناس ای پدر|
    block |گر نه سنگی چه حریفی با مدر|
  block
    block |در میان امت مرحوم باش|
    block |سنت احمد مهل محکوم باشد|
  block
    block |گفت عقل هر که را نبود رسوخ|
    block |پیش عاقل او چو سنگست و کلوخ|
  block
    block |چون حمارست آنک نانش امنیتست|
    block |صحبت او عین رهبانیتست|
  block
    block |زانک غیر حق همه گردد رفات|
    block |کل آت بعد حین فهو آت|
  block
    block |حکم او هم حکم قبلهٔ او بود|
    block |مرده‌اش خوان چونک مرده‌جو بود|
  block
    block |هر که با این قوم باشد راهبست|
    block |که کلوخ و سنگ او را صاحبست|
  block
    block |خود کلوخ و سنگ کس را ره نزد|
    block |زین کلوخان صد هزار آفت رسد|
  block
    block |گفت مرغش پس جهاد آنگه بود|
    block |کین چنین ره‌زن میان ره بود|
  block
    block |از برای حفظ و یاری و نبرد|
    block |بر ره ناآمن آید شیرمرد|
  block
    block |عرق مردی آنگهی پیدا شود|
    block |که مسافر همره اعدا شود|
  block
    block |چون نبی سیف بودست آن رسول|
    block |امت او صفدرانند و فحول|
  block
    block |مصلحت در دین ما جنگ و شکوه|
    block |مصلحت در دین عیسی غار و کوه|
  block
    block |گفت آری گر بود یاری و زور|
    block |تا به قوت بر زند بر شر و شور|
  block
    block |چون نباشد قوتی پرهیز به|
    block |در فرار لا یطاق آسان بجه|
  block
    block |گفت صدق دل بباید کار را|
    block |ورنه یاران کم نیاید یار را|
  block
    block |یار شو تا یار بینی بی‌عدد|
    block |زانک بی‌یاران بمانی بی‌مدد|
  block
    block |دیو گرگست و تو هم‌چون یوسفی|
    block |دامن یعقوب مگذار ای صفی|
  block
    block |گرگ اغلب آنگهی گیرا بود|
    block |کز رمه شیشک به خود تنها رود|
  block
    block |آنک سنت یا جماعت ترک کرد|
    block |در چنین مسبع نه خون خویش خورد|
  block
    block |هست سنت ره جماعت چون رفیق|
    block |بی‌ره و بی‌یار افتی در مضیق|
  block
    block |همرهی نه کو بود خصم خرد|
    block |فرصتی جوید که جامهٔ تو برد|
  block
    block |می‌رود با تو که یابد عقبه‌ای|
    block |که تواند کردت آنجا نهبه‌ای|
  block
    block |یا بود اشتردلی چون دید ترس|
    block |گوید او بهر رجوع از راه درس|
  block
    block |یار را ترسان کند ز اشتردلی|
    block |این چنین همره عدو دان نه ولی|
  block
    block |راه جان‌بازیست و در هر غیشه‌ای|
    block |آفتی در دفع هر جان‌شیشه‌ای|
  block
    block |راه دین زان رو پر از شور و شرست|
    block |که نه راه هر مخنث گوهرست|
  block
    block |در ره این ترس امتحانهای نفوس|
    block |هم‌چو پرویزن به تمییز سبوس|
  block
    block |راه چه بود پر نشان پایها|
    block |یار چه بود نردبان رایها|
  block
    block |گیرم آن گرگت نیابد ز احتیاط|
    block |بی ز جمعیت نیابی آن نشاط|
  block
    block |آنک تنها در رهی او خوش رود|
    block |با رفیقان سیر او صدتو شود|
  block
    block |با غلیظی خر ز یاران ای فقیر|
    block |در نشاط آید شود قوت‌پذیر|
  block
    block |هر خری کز کاروان تنها رود|
    block |بر وی آن راه از تعب صدتو شود|
  block
    block |چند سیخ و چند چوب افزون خورد|
    block |تا که تنها آن بیابان را برد|
  block
    block |مر ترا می‌گوید آن خر خوش شنو|
    block |گر نه‌ای خر هم‌چنین تنها مرو|
  block
    block |آنک تنها خوش رود اندر رصد|
    block |با رفیقان بی‌گمان خوشتر رود|
  block
    block |هر نبیی اندرین راه درست|
    block |معجزه بنمود و همراهان بجست|
  block
    block |گر نباشد یاری دیوارها|
    block |کی برآید خانه و انبارها|
  block
    block |هر یکی دیوار اگر باشد جدا|
    block |سقف چون باشد معلق در هوا|
  block
    block |گر نباشد یاری حبر و قلم|
    block |کی فتد بر روی کاغذها رقم|
  block
    block |این حصیری که کسی می‌گسترد|
    block |گر نپیوندد به هم بادش برد|
  block
    block |حق ز هر جنسی چو زوجین آفرید|
    block |پس نتایج شد ز جمعیت پدید|
  block
    block |او بگفت و او بگفت از اهتزاز|
    block |بحثشان شد اندرین معنی دراز|
  block
    block |مثنوی را چابک و دلخواه کن|
    block |ماجرا را موجز و کوتاه کن|
  block
    block |بعد از آن گفتش که گندم آن کیست|
    block |گفت امانت از یتیم بی وصیست|
  block
    block |مال ایتام است امانت پیش من|
    block |زانک پندارند ما را مؤتمن|
  block
    block |گفت من مضطرم و مجروح‌حال|
    block |هست مردار این زمان بر من حلال|
  block
    block |هین به دستوری ازین گندم خورم|
    block |ای امین و پارسا و محترم|
  block
    block |گفت مفتی ضرورت هم توی|
    block |بی‌ضرورت گر خوری مجرم شوی|
  block
    block |ور ضرورت هست هم پرهیز به|
    block |ور خوری باری ضمان آن بده|
  block
    block |مرغ پس در خود فرو رفت آن زمان|
    block |توسنش سر بستد از جذب عنان|
  block
    block |چون بخورد آن گندم اندر فخ بماند|
    block |چند او یاسین و الانعام خواند|
  block
    block |بعد در ماندن چه افسوس و چه آه|
    block |پیش از آن بایست این دود سیاه|
  block
    block |آن زمان که حرص جنبید و هوس|
    block |آن زمان می‌گو کای فریادرس|
  block
    block |کان زمان پیش از خرابی بصره است|
    block |بوک بصره وا رهد هم زان شکست|
  block
    block |ابک لی یا باکیی یا ثاکلی|
    block |قبل هدم البصرة و الموصل|
  block
    block |نح علی قبل موتی واغتفر|
    block |لا تنح لی بعد موتی واصطبر|
  block
    block |ابک لی قبل ثبوری فی‌النوی|
    block |بعد طوفان النوی خل البکا|
  block
    block |آن زمان که دیو می‌شد راه‌زن|
    block |آن زمان بایست یاسین خواندن|
  block
    block |پیش از آنک اشکسته گردد کاروان|
    block |آن زمان چوبک بزن ای پاسبان|