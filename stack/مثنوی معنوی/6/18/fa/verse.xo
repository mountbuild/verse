
block |استدعاء امیر ترک مخمور مطرب را بوقت صبوح و تفسیر این حدیث کی ان لله تعالی شرابا اعده لاولیائه اذا شربوا سکروا و اذا سکروا طابوا الی آخر الحدیث می در خم اسرار بدان می‌جوشد تا هر که مجردست از آن می نوشد قال الله تعالی ان الابرار یشربون این می که تو می‌خوری حرامست  ما می نخوریم جز حلالی «جهد کن تا ز نیست هست شوی  وز شراب خدای مست شوی»|
  block
    block |اعجمی ترکی سحر آگاه شد|
    block |وز خمار خمر مطرب‌خواه شد|
  block
    block |مطرب جان مونس مستان بود|
    block |نقل و قوت و قوت مست آن بود|
  block
    block |مطرب ایشان را سوی مستی کشید|
    block |باز مستی از دم مطرب چشید|
  block
    block |آن شراب حق بدان مطرب برد|
    block |وین شراب تن ازین مطرب چرد|
  block
    block |هر دو گر یک نام دارد در سخن|
    block |لیک شتان این حسن تا آن حسن|
  block
    block |اشتباهی هست لفظی در بیان|
    block |لیک خود کو آسمان تا ریسمان|
  block
    block |اشتراک لفظ دایم ره‌زنست|
    block |اشتراک گبر و مؤمن در تنست|
  block
    block |جسمها چون کوزه‌های بسته‌سر|
    block |تا که در هر کوزه چه بود آن نگر|
  block
    block |کوزهٔ آن تن پر از آب حیات|
    block |کوزهٔ این تن پر از زهر ممات|
  block
    block |گر به مظروفش نظر داری شهی|
    block |ور به ظرفش بنگری تو گم‌رهی|
  block
    block |لفظ را مانندهٔ این جسم دان|
    block |معنیش را در درون مانند جان|
  block
    block |دیدهٔ تن دایما تن‌بین بود|
    block |دیدهٔ جان جان پر فن بین بود|
  block
    block |پس ز نقش لفظهای مثنوی|
    block |صورتی ضالست و هادی معنوی|
  block
    block |در نبی فرمود کین قرآن ز دل|
    block |هادی بعضی و بعضی را مضل|
  block
    block |الله الله چونک عارف گفت می|
    block |پیش عارف کی بود معدوم شی|
  block
    block |فهم تو چون بادهٔ شیطان بود|
    block |کی ترا وهم می رحمان بود|
  block
    block |این دو انبازند مطرب با شراب|
    block |این بدان و آن بدین آرد شتاب|
  block
    block |پر خماران از دم مطرب چرند|
    block |مطربانشان سوی میخانه برند|
  block
    block |آن سر میدان و این پایان اوست|
    block |دل شده چون گوی در چوگان اوست|
  block
    block |در سر آنچ هست گوش آنجا رود|
    block |در سر ار صفراست آن سودا شود|
  block
    block |بعد از آن این دو به بیهوشی روند|
    block |والد و مولود آن‌جا یک شوند|
  block
    block |چونک کردند آشتی شادی و درد|
    block |مطربان را ترک ما بیدار کرد|
  block
    block |مطرب آغازید بیتی خوابناک|
    block |که انلنی الکاس یا من لا اراک|
  block
    block |انت وجهی لا عجب ان لا اراه|
    block |غایة القرب حجاب الاشتباه|
  block
    block |انت عقلی لا عجب ان لم ارک|
    block |من وفور الالتباس المشتبک|
  block
    block |جئت اقرب انت من حبل الورید|
    block |کم اقل یا یا نداء للبعید|
  block
    block |بل اغالطهم انادی فی القفار|
    block |کی اکتم من معیمؤمناغار|