
block |قصهٔ درویشی کی از آن خانه هرچه می‌خواست می‌گفت نیست|
  block
    block |سایلی آمد به سوی خانه‌ای|
    block |خشک نانه خواست یا تر نانه‌ای|
  block
    block |گفت صاحب‌خانه نان اینجا کجاست|
    block |خیره‌ای کی این دکان نانباست|
  block
    block |گفت باری اندکی پیهم بیاب|
    block |گفت آخر نیست دکان قصاب|
  block
    block |گفت پارهٔ آرد ده ای کدخدا|
    block |گفت پنداری که هست این آسیا|
  block
    block |گفت باری آب ده از مکرعه|
    block |گفت آخر نیست جو یا مشرعه|
  block
    block |هر چه او درخواست از نان یا سبوس|
    block |چربکی می‌گفت و می‌کردش فسوس|
  block
    block |آن گدا در رفت و دامن بر کشید|
    block |اندر آن خانه بحسبت خواست رید|
  block
    block |گفت هی هی گفت تن زن ای دژم|
    block |تا درین ویرانه خود فارغ کنم|
  block
    block |چون درینجا نیست وجه زیستن|
    block |بر چنین خانه بباید ریستن|
  block
    block |چون نه‌ای بازی که گیری تو شکار|
    block |دست آموز شکار شهریار|
  block
    block |نیستی طاوس با صد نقش بند|
    block |که به نقشت چشمها روشن کنند|
  block
    block |هم نه‌ای طوطی که چون قندت دهند|
    block |گوش سوی گفت شیرینت نهند|
  block
    block |هم نه‌ای بلبل که عاشق‌وار زار|
    block |خوش بنالی در چمن یا لاله‌زار|
  block
    block |هم نه‌ای هدهد که پیکیها کنی|
    block |نه چو لک‌لک که وطن بالا کنی|
  block
    block |در چه کاری تو و بهر چت خرند|
    block |تو چه مرغی و ترا با چه خورند|
  block
    block |زین دکان با مکاسان برتر آ|
    block |تا دکان فضل که الله اشتری|
  block
    block |کاله‌ای که هیچ خلقش ننگرید|
    block |از خلاقت آن کریم آن را خرید|
  block
    block |هیچ قلبی پیش او مردود نیست|
    block |زانک قصدش از خریدن سود نیست|