
block |فیما یرجی من رحمة الله تعالی معطی النعم قبل استحقاقها و  هو الذی ینزل الغیث من بعد ما قنطوا و رب بعد یورث قربا و رب  معصیة میمونة و رب سعادة تاتی من حیث یرجی النقم لیعلم ان الله یبدل سیاتهم حسنات|
  block
    block |در حدیث آمد که روز رستخیز|
    block |امر آید هر یکی تن را که خیز|
  block
    block |نفخ صور امرست از یزدان پاک|
    block |که بر آرید ای ذرایر سر ز خاک|
  block
    block |باز آید جان هر یک در بدن|
    block |هم‌چو وقت صبح هوش آید به تن|
  block
    block |جان تن خود را شناسد وقت روز|
    block |در خراب خود در آید چون کنوز|
  block
    block |جسم خود بشناسد و در وی رود|
    block |جان زرگر سوی درزی کی رود|
  block
    block |جان عالم سوی عالم می‌دود|
    block |روح ظالم سوی ظالم می‌دود|
  block
    block |که شناسا کردشان علم اله|
    block |چونک بره و میش وقت صبحگاه|
  block
    block |پای کفش خود شناسد در ظلم|
    block |چون نداند جان تن خود ای صنم|
  block
    block |صبح حشر کوچکست ای مستجیر|
    block |حشر اکبر را قیاس از وی بگیر|
  block
    block |آنچنان که جان بپرد سوی طین|
    block |نامه پرد تا یسار و تا یمین|
  block
    block |در کفش بنهند نامهٔ بخل و جود|
    block |فسق و تقوی آنچ دی خو کرده بود|
  block
    block |چون شود بیدار از خواب او سحر|
    block |باز آید سوی او آن خیر و شر|
  block
    block |گر ریاضت داده باشد خوی خویش|
    block |وقت بیداری همان آید به پیش|
  block
    block |ور بد او دی خام و زشت و در ضلال|
    block |چون عزا نامه سیه یابد شمال|
  block
    block |ور بد او دی پاک و با تقوی و دین|
    block |وقت بیداری برد در ثمین|
  block
    block |هست ما را خواب و بیداری ما|
    block |بر نشان مرگ و محشر دو گوا|
  block
    block |حشر اصغر حشر اکبر را نمود|
    block |مرگ اصغر مرگ اکبر را زدود|
  block
    block |لیک این نامه خیالست و نهان|
    block |وآن شود در حشر اکبر بس عیان|
  block
    block |این خیال اینجا نهان پیدا اثر|
    block |زین خیال آنجا برویاند صور|
  block
    block |در مهندس بین خیال خانه‌ای|
    block |در دلش چون در زمینی دانه‌ای|
  block
    block |آن خیال از اندرون آید برون|
    block |چون زمین که زاید از تخم درون|
  block
    block |هر خیالی کو کند در دل وطن|
    block |روز محشر صورتی خواهد شدن|
  block
    block |چون خیال آن مهندس در ضمیر|
    block |چون نبات اندر زمین دانه‌گیر|
  block
    block |مخلصم زین هر دو محشر قصه‌ایست|
    block |مؤمنان را در بیانش حصه‌ایست|
  block
    block |چون بر آید آفتاب رستخیز|
    block |بر جهند از خاک زشت و خوب تیز|
  block
    block |سوی دیوان قضا پویان شوند|
    block |نقد نیک و بد به کوره می‌روند|
  block
    block |نقد نیکو شادمان و ناز ناز|
    block |نقد قلب اندر زحیر و در گداز|
  block
    block |لحظه لحظه امتحانها می‌رسد|
    block |سر دلها می‌نماید در جسد|
  block
    block |چون ز قندیل آب و روغن گشته فاش|
    block |یا چو خاکی که بروید سرهاش|
  block
    block |از پیاز و گندنا و کوکنار|
    block |سر دی پیدا کند دست بهار|
  block
    block |آن یکی سرسبز نحن المتقون|
    block |وآن دگر هم‌چون بنفشه سرنگون|
  block
    block |چشمها بیرون جهید از خطر|
    block |گشته ده چشمه ز بیم مستقر|
  block
    block |باز مانده دیده‌ها در انتظار|
    block |تا که نامه ناید از سوی یسار|
  block
    block |چشم گردان سوی راست و سوی چپ|
    block |زانک نبود بخت نامهٔ راست زپ|
  block
    block |نامه‌ای آید به دست بنده‌ای|
    block |سر سیه از جرم و فسق آگنده‌ای|
  block
    block |اندرو یک خیر و یک توفیق نه|
    block |جز که آزار دل صدیق نه|
  block
    block |پر ز سر تا پای زشتی و گناه|
    block |تسخر و خنبک زدن بر اهل راه|
  block
    block |آن دغل‌کاری و دزدیهای او|
    block |و آن چو فرعونان انا و انای او|
  block
    block |چون بخواند نامهٔ خود آن ثقیل|
    block |داند او که سوی زندان شد رحیل|
  block
    block |پس روان گردد چو دزدان سوی دار|
    block |جرم پیدا بسته راه اعتذار|
  block
    block |آن هزاران حجت و گفتار بد|
    block |بر دهانش گشته چون مسمار بد|
  block
    block |رخت دزدی بر تن و در خانه‌اش|
    block |گشته پیدا گم شده افسانه‌اش|
  block
    block |پس روان گردد به زندان سعیر|
    block |که نباشد خار را ز آتش گزیر|
  block
    block |چون موکل آن ملایک پیش و پس|
    block |بوده پنهان گشته پیدا چون عسس|
  block
    block |می‌برندش می‌سپوزندش به نیش|
    block |که برو ای سگ به کهدانهای خویش|
  block
    block |می‌کشد پا بر سر هر راه او|
    block |تا بود که بر جهد زان چاه او|
  block
    block |منتظر می‌ایستد تن می‌زند|
    block |در امیدی روی وا پس می‌کند|
  block
    block |اشک می‌بارد چون باران خزان|
    block |خشک اومیدی چه دارد او جز آن|
  block
    block |هر زمانی روی وا پس می‌کند|
    block |رو به درگاه مقدس می‌کند|
  block
    block |پس ز حق امر آید از اقلیم نور|
    block |که بگوییدش کای بطال عور|
  block
    block |انتظار چیستی ای کان شر|
    block |رو چه وا پس می‌کنی ای خیره‌سر|
  block
    block |نامه‌ات آنست کت آمد به دست|
    block |ای خدا آزار و ای شیطان‌پرست|
  block
    block |چون بدیدی نامهٔ کردار خویش|
    block |چه نگری پس بین جزای کار خویش|
  block
    block |بیهده چه مول مولی می‌زنی|
    block |در چنین چه کو امید روشنی|
  block
    block |نه ترا از روی ظاهر طاعتی|
    block |نه ترا در سر و باطن نیتی|
  block
    block |نه ترا شبها مناجات و قیام|
    block |نه ترا در روز پرهیز و صیام|
  block
    block |نه ترا حفظ زبان ز آزار کس|
    block |نه نظر کردن به عبرت پیش و پس|
  block
    block |پیش چه بود یاد مرگ و نزع خویش|
    block |پس چه باشد مردن یاران ز پیش|
  block
    block |نه ترا بر ظلم توبهٔ پر خروش|
    block |ای دغا گندم‌نمای جوفروش|
  block
    block |چون ترازوی تو کژ بود و دغا|
    block |راست چون جویی ترازوی جزا|
  block
    block |چونک پای چپ بدی در غدر و کاست|
    block |نامه چون آید ترا در دست راست|
  block
    block |چون جزا سایه‌ست ای قد تو خم|
    block |سایهٔ تو کژ فتد در پیش هم|
  block
    block |زین قبل آید خطابات درشت|
    block |که شود که را از آن هم کوز پشت|
  block
    block |بنده گوید آنچ فرمودی بیان|
    block |صد چنانم صد چنانم صد چنان|
  block
    block |خود تو پوشیدی بترها را به حلم|
    block |ورنه می‌دانی فضیحتها به علم|
  block
    block |لیک بیرون از جهاد و فعل خویش|
    block |از ورای خیر و شر و کفر و کیش|
  block
    block |وز نیاز عاجزانهٔ خویشتن|
    block |وز خیال و وهم من یا صد چو من|
  block
    block |بودم اومیدی به محض لطف تو|
    block |از ورای راست باشی یا عتو|
  block
    block |بخشش محضی ز لطف بی‌عوض|
    block |بودم اومید ای کریم بی‌عوض|
  block
    block |رو سپس کردم بدان محض کرم|
    block |سوی فعل خویشتن می‌ننگرم|
  block
    block |سوی آن اومید کردم روی خویش|
    block |که وجودم داده‌ای از پیش بیش|
  block
    block |خلعت هستی بدادی رایگان|
    block |من همیشه معتمد بودم بر آن|
  block
    block |چون شمارد جرم خود را و خطا|
    block |محض بخشایش در آید در عطا|
  block
    block |کای ملایک باز آریدش به ما|
    block |که بدستش چشم دل سوی رجا|
  block
    block |لاابالی وار آزادش کنیم|
    block |وآن خطاها را همه خط بر زنیم|
  block
    block |لا ابالی مر کسی را شد مباح|
    block |کش زیان نبود ز غدر و از صلاح|
  block
    block |آتشی خوش بر فروزیم از کرم|
    block |تا نماند جرم و زلت بیش و کم|
  block
    block |آتشی کز شعله‌اش کمتر شرار|
    block |می‌بسوزد جرم و جبر و اختیار|
  block
    block |شعله در بنگاه انسانی زنیم|
    block |خار را گلزار روحانی کنیم|
  block
    block |ما فرستادیم از چرخ نهم|
    block |کیمیا یصلح لکم اعمالکم|
  block
    block |خود چه باشد پیش نور مستقر|
    block |کر و فر اختیار بوالبشر|
  block
    block |گوشت‌پاره آلت گویای او|
    block |پیه‌پاره منظر بینای او|
  block
    block |مسمع او آن دو پاره استخوان|
    block |مدرکش دو قطره خون یعنی جنان|
  block
    block |کرمکی و از قذر آکنده‌ای|
    block |طمطراقی در جهان افکنده‌ای|
  block
    block |از منی بودی منی را واگذار|
    block |ای ایاز آن پوستین را یاد دار|