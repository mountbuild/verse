
block |قصهٔ آن حکیم کی دید طاوسی را کی پر زیبای خود را می‌کند به منقار و می‌انداخت و تن خود را کل و زشت می‌کرد از تعجب پرسید کی دریغت نمی‌آید گفت می‌آید اما پیش من جان از پر عزیزتر است و این پر عدوی جان منست|
  block
    block |پر خود می‌کند طاوسی به دشت|
    block |یک حکیمی رفته بود آنجا بگشت|
  block
    block |گفت طاوسا چنین پر سنی|
    block |بی‌دریغ از بیخ چون برمی‌کنی|
  block
    block |خود دلت چون می‌دهد تا این حلل|
    block |بر کنی اندازیش اندر وحل|
  block
    block |هر پرت را از عزیزی و پسند|
    block |حافظان در طی مصحف می‌نهند|
  block
    block |بهر تحریک هوای سودمند|
    block |از پر تو بادبیزن می‌کنند|
  block
    block |این چه ناشکری و چه بی‌باکیست|
    block |تو نمی‌دانی که نقاشش کیست|
  block
    block |یا همی‌دانی و نازی می‌کنی|
    block |قاصدا قلع طرازی می‌کنی|
  block
    block |ای بسا نازا که گردد آن گناه|
    block |افکند مر بنده را از چشم شاه|
  block
    block |ناز کردن خوشتر آید از شکر|
    block |لیک کم خایش که دارد صد خطر|
  block
    block |ایمن آبادست آن راه نیاز|
    block |ترک نازش گیر و با آن ره بساز|
  block
    block |ای بسا نازآوری زد پر و بال|
    block |آخر الامر آن بر آن کس شد وبال|
  block
    block |خوشی ناز ار دمی بفرازدت|
    block |بیم و ترس مضمرش بگدازدت|
  block
    block |وین نیاز ار چه که لاغر می‌کند|
    block |صدر را چون بدر انور می‌کند|
  block
    block |چون ز مرده زنده بیرون می‌کشد|
    block |هر که مرده گشت او دارد رشد|
  block
    block |چون ز زنده مرده بیرون می‌کند|
    block |نفس زنده سوی مرگی می‌تند|
  block
    block |مرده شو تا مخرج الحی الصمد|
    block |زنده‌ای زین مرده بیرون آورد|
  block
    block |دی شوی بینی تو اخراج بهار|
    block |لیل گردی بینی ایلاج نهار|
  block
    block |بر مکن آن پر که نپذیرد رفو|
    block |روی مخراش از عزا ای خوب‌رو|
  block
    block |آنچنان رویی که چون شمس ضحاست|
    block |آنچنان رخ را خراشیدن خطاست|
  block
    block |زخم ناخن بر چنان رخ کافریست|
    block |که رخ مه در فراق او گریست|
  block
    block |یا نمی‌بینی تو روی خویش را|
    block |ترک کن خوی لجاج اندیش را|