
block |حکایت دیدن خر هیزم‌فروش با نوایی اسپان تازی را بر آخر  خاص و تمنا بردن آن دولت را در موعظهٔ آنک تمنا نباید بردن الا  مغفرت و عنایت و هدایت کی اگر در صد لون رنجی چون لذت  مغفرت بود همه شیرین شود باقی هر دولتی کی آن را ناآزموده تمنی  می‌بری با آن رنجی قرینست کی آن را نمی‌بینی چنانک از هر دامی  دانه پیدا بود و فخ پنهان تو درین یک دام مانده‌ای تمنی می‌بری کی  کاشکی با آن دانه‌ها رفتمی پنداری کی آن دانه‌ها بی‌دامست|
  block
    block |بود سقایی مرورا یک خری|
    block |گشته از محنت دو تا چون چنبری|
  block
    block |پشتش از بار گران صد جای ریش|
    block |عاشق و جویان روز مرگ خویش|
  block
    block |جو کجا از کاه خشک او سیر نی|
    block |در عقب زخمی و سیخی آهنی|
  block
    block |میر آخر دید او را رحم کرد|
    block |که آشنای صاحب خر بود مرد|
  block
    block |پس سلامش کرد و پرسیدش ز حال|
    block |کز چه این خر گشت دوتا هم‌چو دال|
  block
    block |گفت از درویشی و تقصیر من|
    block |که نمی‌یابد خود این بسته‌دهن|
  block
    block |گفت بسپارش به من تو روز چند|
    block |تا شود در آخر شه زورمند|
  block
    block |خر بدو بسپرد و آن رحمت‌پرست|
    block |در میان آخر سلطانش بست|
  block
    block |خر ز هر سو مرکب تازی بدید|
    block |با نوا و فربه و خوب و جدید|
  block
    block |زیر پاشان روفته آبی زده|
    block |که به وقت وجو به هنگام آمده|
  block
    block |خارش و مالش مر اسپان را بدید|
    block |پوز بالا کرد کای رب مجید|
  block
    block |نه که مخلوق توم گیرم خرم|
    block |از چه زار و پشت ریش و لاغرم|
  block
    block |شب ز درد پشت و از جوع شکم|
    block |آرزومندم به مردن دم به دم|
  block
    block |حال این اسپان چنین خوش با نوا|
    block |من چه مخصوصم به تعذیب و بلا|
  block
    block |ناگهان آوازهٔ پیگار شد|
    block |تازیان را وقت زین و کار شد|
  block
    block |زخمهای تیر خوردند از عدو|
    block |رفت پیکانها دریشان سو به سو|
  block
    block |از غزا باز آمدند آن تازیان|
    block |اندر آخر جمله افتاده ستان|
  block
    block |پایهاشان بسته محکم با نوار|
    block |نعلبندان ایستاده بر قطار|
  block
    block |می‌شکافیدند تن‌هاشان بنیش|
    block |تا برون آرند پیکانها ز ریش|
  block
    block |آن خر آن را دید و می‌گفت ای خدا|
    block |من به فقر و عافیت دادم رضا|
  block
    block |زان نوا بیزارم و زان زخم زشت|
    block |هرکه خواهد عافیت دنیا بهشت|