
block |حکایت در بیان توبهٔ نصوح کی چنانک شیر از پستان بیرون آید باز در پستان نرود آنک توبه نصوحی کرد هرگز از آن گناه یاد نکند به طریق رغبت بلک هر دم نفرتش افزون باشد و آن نفرت دلیل آن بود  کی لذت قبول یافت آن شهوت اول بی‌لذت شد این به جای آن نشست نبرد عشق را جز عشق دیگر  چرا یاری نجویی زو نکوتر وانک دلش باز بدان گناه رغبت می‌کند علامت آنست کی لذت قبول نیافته است و لذت قبول به جای آن لذت گناه ننشسته است سنیسره للیسری نشده است لذت و نیسره للعسری باقیست بر وی|
  block
    block |بود مردی پیش ازین نامش نصوح|
    block |بد ز دلاکی زن او را فتوح|
  block
    block |بود روی او چو رخسار زنان|
    block |مردی خود را همی‌کرد او نهان|
  block
    block |او به حمام زنان دلاک بود|
    block |در دغا و حیله بس چالاک بود|
  block
    block |سالها می‌کرد دلاکی و کس|
    block |بو نبرد از حال و سر آن هوس|
  block
    block |زانک آواز و رخش زن‌وار بود|
    block |لیک شهوت کامل و بیدار بود|
  block
    block |چادر و سربند پوشیده و نقاب|
    block |مرد شهوانی و در غرهٔ شباب|
  block
    block |دختران خسروان را زین طریق|
    block |خوش همی‌مالید و می‌شست آن عشیق|
  block
    block |توبه‌ها می‌کرد و پا در می‌کشید|
    block |نفس کافر توبه‌اش را می‌درید|
  block
    block |رفت پیش عارفی آن زشت‌کار|
    block |گفت ما را در دعایی یاد دار|
  block
    block |سر او دانست آن آزادمرد|
    block |لیک چون حلم خدا پیدا نکرد|
  block
    block |بر لبش قفلست و در دل رازها|
    block |لب خموش و دل پر از آوازها|
  block
    block |عارفان که جام حق نوشیده‌اند|
    block |رازها دانسته و پوشیده‌اند|
  block
    block |هر کرا اسرار کار آموختند|
    block |مهر کردند و دهانش دوختند|
  block
    block |سست خندید و بگفت ای بدنهاد|
    block |زانک دانی ایزدت توبه دهاد|