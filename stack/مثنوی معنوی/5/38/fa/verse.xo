
block |قال النبی علیه‌السلام ارحموا ثلاثا عزیز قوم ذل و غنی قوم افتقر و عالما یلعب به الجهال|
  block
    block |گفت پیغامبر که رحم آرید بر|
    block |جان من کان غنیا فافتقر|
  block
    block |والذی کان عزیزا فاحتقر|
    block |او صفیا عالما بین المضر|
  block
    block |گفت پیغامبر که با این سه گروه|
    block |رحم آرید ار ز سنگید و ز کوه|
  block
    block |آنک او بعد از رئیسی خوار شد|
    block |وآن توانگر هم که بی‌دینار شد|
  block
    block |وآن سوم آن عالمی که اندر جهان|
    block |مبتلی گردد میان ابلهان|
  block
    block |زانک از عزت به خواری آمدن|
    block |هم‌چو قطع عضو باشد از بدن|
  block
    block |عضو گردد مرده کز تن وا برید|
    block |نو بریده جنبد اما نی مدید|
  block
    block |هر که از جام الست او خورد پار|
    block |هستش امسال آفت رنج و خمار|
  block
    block |وآنک چون سگ ز اصل کهدانی بود|
    block |کی مرورا حرص سلطانی بود|
  block
    block |توبه او جوید که کردست او گناه|
    block |آه او گوید که گم کردست راه|