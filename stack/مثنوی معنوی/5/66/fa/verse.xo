
block |قصهٔ قوم یونس علیه‌السلام بیان و برهان آنست کی تضرع و زاری دافع بلای آسمانیست و حق تعالی فاعل مختارست پس تضرع و تعظیم پیش او مفید باشد و فلاسفه گویند فاعل به طبع است و بعلت نه مختار پر تضرع طبع را نگرداند|
  block
    block |قوم یونس را چو پیدا شد بلا|
    block |ابر پر آتش جدا شد از سما|
  block
    block |برق می‌انداخت می‌سوزید سنگ|
    block |ابر می‌غرید رخ می‌ریخت رنگ|
  block
    block |جملگان بر بامها بودند شب|
    block |که پدید آمد ز بالا آن کرب|
  block
    block |جملگان از بامها زیر آمدند|
    block |سر برهنه جانب صحرا شدند|
  block
    block |مادران بچگان برون انداختند|
    block |تا همه ناله و نفیر افراختند|
  block
    block |از نماز شام تا وقت سحر|
    block |خاک می‌کردند بر سر آن نفر|
  block
    block |جملگی آوازها بگرفته شد|
    block |رحم آمد بر سر آن قوم لد|
  block
    block |بعد نومیدی و آه ناشکفت|
    block |اندک‌اندک ابر وا گشتن گرفت|
  block
    block |قصهٔ یونس درازست و عریض|
    block |وقت خاکست و حدیث مستفیض|
  block
    block |چون تضرع را بر حق قدرهاست|
    block |وآن بها که آنجاست زاری را کجاست|
  block
    block |هین امید اکنون میان را چست بند|
    block |خیز ای گرینده و دایم بخند|
  block
    block |که برابر می‌نهد شاه مجید|
    block |اشک را در فضل با خون شهید|