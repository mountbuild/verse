
block |بیان آنک آنچ بیان کرده می‌شود صورت قصه است وانگه آن صورتیست کی در خورد این صورت گیرانست و درخورد آینهٔ تصویر ایشان و از قدوسیتی کی حقیقت این قصه راست نطق را ازین تنزیل شرم می‌آید و از خجالت سر و ریش و قلم گم می‌کند و العاقل یکفیه الاشاره|
  block
    block |زانک پیلم دید هندستان به خواب|
    block |از خراج اومید بر ده شد خراب|
  block
    block |کیف یاتی النظم لی والقافیه|
    block |بعد ما ضاعت اصول العافیه|
  block
    block |ما جنون واحد لی فی الشجون|
    block |بل جنون فی جنون فی جنون|
  block
    block |ذاب جسمی من اشارات الکنی|
    block |منذ عاینت البقاء فی الفنا|
  block
    block |ای ایاز از عشق تو گشتم چو موی|
    block |ماندم از قصه تو قصهٔ من بگوی|
  block
    block |بس فسانهٔ عشق تو خواندم به جان|
    block |تو مرا که افسانه گشتستم بخوان|
  block
    block |خود تو می‌خوانی نه من ای مقتدی|
    block |من که طورم تو موسی وین صدا|
  block
    block |کوه بیچاره چه داند گفت چیست|
    block |زانک موسی می‌بداند که تهیست|
  block
    block |کوه می‌داند به قدر خویشتن|
    block |اندکی دارد ز لطف روح تن|
  block
    block |تن چو اصطرلاب باشد ز احتساب|
    block |آیتی از روح هم‌چون آفتاب|
  block
    block |آن منجم چون نباشد چشم‌تیز|
    block |شرط باشد مرد اصطرلاب‌ریز|
  block
    block |تا صطرلابی کند از بهر او|
    block |تا برد از حالت خورشید بو|
  block
    block |جان کز اصطرلاب جوید او صواب|
    block |چه قدر داند ز چرخ و آفتاب|
  block
    block |تو که ز اصطرب دیده بنگری|
    block |درجهان دیدن یقین بس قاصری|
  block
    block |تو جهان را قدر دیده دیده‌ای|
    block |کو جهان سبلت چرا مالیده‌ای|
  block
    block |عارفان را سرمه‌ای هست آن بجوی|
    block |تا که دریا گردد این چشم چو جوی|
  block
    block |ذره‌ای از عقل و هوش ار با منست|
    block |این چه سودا و پریشان گفتنست|
  block
    block |چونک مغز من ز عقل و هش تهیست|
    block |پس گناه من درین تخلیط چیست|
  block
    block |نه گناه اوراست که عقلم ببرد|
    block |عقل جملهٔ عاقلان پیشش بمرد|
  block
    block |یا مجیر العقل فتان الحجی|
    block |ما سواک للعقول مرتجی|
  block
    block |ما اشتهیت العقل مذ جننتنی|
    block |ما حسدت الحسن مذ زینتنی|
  block
    block |هل جنونی فی هواک مستطاب|
    block |قل بلی والله یجزیک الثواب|
  block
    block |گر بتازی گوید او ور پارسی|
    block |گوش و هوشی کو که در فهمش رسی|
  block
    block |بادهٔ او درخور هر هوش نیست|
    block |حلقهٔ او سخرهٔ هر گوش نیست|
  block
    block |باز دیگر آمدم دیوانه‌وار|
    block |رو رو ای جان زود زنجیری بیار|
  block
    block |غیر آن زنجیر زلف دلبرم|
    block |گر دو صد زنجیر آری بردرم|