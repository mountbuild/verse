
block |مجرم دانستن ایاز خود را درین شفاعت‌گری و عذر این جرم خواستن و در آن عذرگویی خود را مجرم دانستن و این شکستگی از شناخت و عظمت شاه خیزد کی انا اعلمکم بالله و اخشیکم لله و قال الله تعالی انما یخشی الله من عباده العلما|
  block
    block |من کی آرم رحم خلم آلود را|
    block |ره نمایم حلم علم‌اندود را|
  block
    block |صد هزاران صفع را ارزانیم|
    block |گر زبون صفعها گردانیم|
  block
    block |من چه گویم پیشت اعلامت کنم|
    block |یا که وا یادت دهم شرط کرم|
  block
    block |آنچ معلوم تو نبود چیست آن|
    block |وآنچ یادت نیست کو اندر جهان|
  block
    block |ای تو پاک از جهل و علمت پاک از آن|
    block |که فراموشی کند بر وی نهان|
  block
    block |هیچ کس را تو کسی انگاشتی|
    block |هم‌چو خورشیدش به نور افراشتی|
  block
    block |چون کسم کردی اگر لابه کنم|
    block |مستمع شو لابه‌ام را از کرم|
  block
    block |زانک از نقشم چو بیرون برده‌ای|
    block |آن شفاعت هم تو خود را کرده‌ای|
  block
    block |چون ز رخت من تهی گشت این وطن|
    block |تر و خشک خانه نبود آن من|
  block
    block |هم دعا از من روان کردی چو آب|
    block |هم نباتش بخش و دارش مستجاب|
  block
    block |هم تو بودی اول آرندهٔ دعا|
    block |هم تو باش آخر اجابت را رجا|
  block
    block |تا زنم من لاف کان شاه جهان|
    block |بهر بنده عفو کرد از مجرمان|
  block
    block |درد بودم سر به سر من خودپسند|
    block |کرد شاهم داروی هر دردمند|
  block
    block |دوزخی بودم پر از شور و شری|
    block |کرد دست فضل اویم کوثری|
  block
    block |هر که را سوزید دوزخ در قود|
    block |من برویانم دگر بار از جسد|
  block
    block |کار کوثر چیست که هر سوخته|
    block |گردد از وی نابت و اندوخته|
  block
    block |قطره قطره او منادی کرم|
    block |کانچ دوزخ سوخت من باز آورم|
  block
    block |هست دوزخ هم‌چو سرمای خزان|
    block |هست کوثر چون بهار ای گلستان|
  block
    block |هست دوزخ هم‌چو مرگ و خاک گور|
    block |هست کوثر بر مثال نفخ صور|
  block
    block |ای ز دوزخ سوخته اجسامتان|
    block |سوی کوثر می‌کشد اکرامتان|
  block
    block |چون خلقت الخلق کی یربح علی|
    block |لطف تو فرمود ای قیوم حی|
  block
    block |لالان اربح علیهم جود تست|
    block |که شود زو جمله ناقصها درست|
  block
    block |عفو کن زین بندگان تن‌پرست|
    block |عفو از دریای عفو اولیترست|
  block
    block |عفو خلقان هم‌چو جو و هم‌چو سیل|
    block |هم بدان دریای خود تازند خیل|
  block
    block |عفوها هر شب ازین دل‌پاره‌ها|
    block |چون کبوتر سوی تو آید شها|
  block
    block |بازشان وقت سحر پران کنی|
    block |تا به شب محبوس این ابدان کنی|
  block
    block |پر زنان بار دگر در وقت شام|
    block |می‌پرند از عشق آن ایوان و بام|
  block
    block |تا که از تن تار وصلت بسکلند|
    block |پیش تو آیند کز تو مقبلند|
  block
    block |پر زنان آمن ز رجع سرنگون|
    block |در هوا که انا الیه راجعون|
  block
    block |بانگ می‌آید تعالوا زان کرم|
    block |بعد از آن رجعت نماند از حرص و غم|
  block
    block |بس غریبیها کشیدیت از جهان|
    block |قدر من دانسته باشید ای مهان|
  block
    block |زیر سایهٔ این درختم مست ناز|
    block |هین بیندازید پاها را دراز|
  block
    block |پایهای پر عنا از راه دین|
    block |بر کنار و دست حوران خالدین|
  block
    block |حوریان گشته مغمز مهربان|
    block |کز سفر باز آمدند این صوفیان|
  block
    block |صوفیان صافیان چون نور خور|
    block |مدتی افتاده بر خاک و قذر|
  block
    block |بی‌اثر پاک از قذر باز آمدند|
    block |هم‌چو نور خور سوی قرص بلند|
  block
    block |این گروه مجرمان هم ای مجید|
    block |جمله سرهاشان به دیواری رسید|
  block
    block |بر خطا و جرم خود واقف شدند|
    block |گرچه مات کعبتین شه بدند|
  block
    block |رو به تو کردند اکنون اه‌کنان|
    block |ای که لطفت مجرمان را ره‌کنان|
  block
    block |راه ده آلودگان را العجل|
    block |در فرات عفو و عین مغتسل|
  block
    block |تا که غسل آرند زان جرم دراز|
    block |در صف پاکان روند اندر نماز|
  block
    block |اندر آن صفها ز اندازه برون|
    block |غرقگان نور نحن الصافون|
  block
    block |چون سخن در وصف این حالت رسید|
    block |هم قلم بشکست و هم کاغذ درید|
  block
    block |بحر را پیمود هیچ اسکره‌ای|
    block |شیر را برداشت هرگز بره‌ای|
  block
    block |گر حجابستت برون رو ز احتجاب|
    block |تا ببینی پادشاهی عجاب|
  block
    block |گرچه بشکستند حامت قوم مست|
    block |آنک مست از تو بود عذریش هست|
  block
    block |مستی ایشان به اقبال و به مال|
    block |نه ز بادهٔ تست ای شیرین فعال|
  block
    block |ای شهنشه مست تخصیص توند|
    block |عفو کن از مست خود ای عفومند|
  block
    block |لذت تخصیص تو وقت خطاب|
    block |آن کند که ناید از صد خم شراب|
  block
    block |چونک مستم کرده‌ای حدم مزن|
    block |شرع مستان را نبیند حد زدن|
  block
    block |چون شوم هشیار آنگاهم بزن|
    block |که نخواهم گشت خود هشیار من|
  block
    block |هرکه از جام تو خورد ای ذوالمنن|
    block |تا ابد رست از هش و از حد زدن|
  block
    block |خالدین فی فناء سکرهم|
    block |من تفانی فی هواکم لم یقم|
  block
    block |فضل تو گوید دل ما را که رو|
    block |ای شده در دوغ عشق ما گرو|
  block
    block |چون مگس در دوغ ما افتاده‌ای|
    block |تو نه‌ای مست ای مگس تو باده‌ای|
  block
    block |کرگسان مست از تو گردند ای مگس|
    block |چونک بر بحر عسل رانی فرس|
  block
    block |کوهها چون ذره‌ها سرمست تو|
    block |نقطه و پرگار و خط در دست تو|
  block
    block |فتنه که لرزند ازو لرزان تست|
    block |هر گران‌قیمت گهر ارزان تست|
  block
    block |گر خدا دادی مرا پانصد دهان|
    block |گفتمی شرح تو ای جان و جهان|
  block
    block |یک دهان دارم من آن هم منکسر|
    block |در خجالت از تو ای دانای سر|
  block
    block |منکسرتر خود نباشم از عدم|
    block |کز دهانش آمدستند این امم|
  block
    block |صد هزار آثار غیبی منتظر|
    block |کز عدم بیرون جهد با لطف و بر|
  block
    block |از تقاضای تو می‌گردد سرم|
    block |ای ببرده من به پیش آن کرم|
  block
    block |رغبت ما از تقاضای توست|
    block |جذبهٔ حقست هر جا ره‌روست|
  block
    block |خاک بی‌بادی به بالا بر جهد|
    block |کشتی بی‌بحر پا در ره نهد|
  block
    block |پیش آب زندگانی کس نمرد|
    block |پیش آبت آب حیوانست درد|
  block
    block |آب حیوان قبلهٔ جان دوستان|
    block |ز آب باشد سبز و خندان بوستان|
  block
    block |مرگ آشامان ز عشقش زنده‌اند|
    block |دل ز جان و آب جان بر کنده‌اند|
  block
    block |آب عشق تو چو ما را دست داد|
    block |آب حیوان شد به پیش ما کساد|
  block
    block |ز آب حیوان هست هر جان را نوی|
    block |لیک آب آب حیوانی توی|
  block
    block |هر دمی مرگی و حشری دادیم|
    block |تا بدیدم دست برد آن کرم|
  block
    block |هم‌چو خفتن گشت این مردن مرا|
    block |ز اعتماد بعث کردن ای خدا|
  block
    block |هفت دریا هر دم ار گردد سراب|
    block |گوش گیری آوریش ای آب آب|
  block
    block |عقل لرزان از اجل وان عشق شوخ|
    block |سنگ کی ترسد ز باران چون کلوخ|
  block
    block |از صحاف مثنوی این پنجمست|
    block |بر بروج چرخ جان چون انجمست|
  block
    block |ره نیابد از ستاره هر حواس|
    block |جز که کشتیبان استاره‌شناس|
  block
    block |جز نظاره نیست قسم دیگران|
    block |از سعودش غافلند و از قران|
  block
    block |آشنایی گیر شبها تا به روز|
    block |با چنین استارهای دیوسوز|
  block
    block |هر یکی در دفع دیو بدگمان|
    block |هست نفط‌انداز قلعهٔ آسمان|
  block
    block |اختر ار با دیو هم‌چون عقربست|
    block |مشتری را او ولی الاقربست|
  block
    block |قوس اگر از تیر دوزد دیو را|
    block |دلو پر آبست زرع و میو را|
  block
    block |حوت اگرچه کشتی غی بشکند|
    block |دوست را چون ثور کشتی می‌کند|
  block
    block |شمس اگر شب را بدرد چون اسد|
    block |لعل را زو خلعت اطلس رسد|
  block
    block |هر وجودی کز عدم بنمود سر|
    block |بر یکی زهرست و بر دیگر شکر|
  block
    block |دوست شو وز خوی ناخوش شو بری|
    block |تا ز خمرهٔ زهر هم شکر خوری|
  block
    block |زان نشد فاروق را زهری گزند|
    block |که بد آن تریاق فاروقیش قند|