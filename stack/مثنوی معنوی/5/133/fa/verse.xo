
block |حکایت هم در جواب جبری و اثبات اختیار و صحت امر و نهی و بیان آنک عذر جبری در هیچ ملتی و در هیچ دینی مقبول نیست و موجب خلاص نیست از سزای آن کار  کی کرده است چنانک خلاص نیافت ابلیس جبری بدان کی گفت بما اغویتنی والقلیل یدل علی الکثیر|
  block
    block |آن یکی می‌رفت بالای درخت|
    block |می‌فشاند آن میوه را دزدانه سخت|
  block
    block |صاحب باغ آمد و گفت ای دنی|
    block |از خدا شرمیت کو چه می‌کنی|
  block
    block |گفت از باغ خدا بندهٔ خدا|
    block |گر خورد خرما که حق کردش عطا|
  block
    block |عامیانه چه ملامت می‌کنی|
    block |بخل بر خوان خداوند غنی|
  block
    block |گفت ای ایبک بیاور آن رسن|
    block |تا بگویم من جواب بوالحسن|
  block
    block |پس ببستش سخت آن دم بر درخت|
    block |می‌زد او بر پشت و ساقش چوب سخت|
  block
    block |گفت آخر از خدا شرمی بدار|
    block |می‌کشی این بی‌گنه را زار زار|
  block
    block |گفت از چوب خدا این بنده‌اش|
    block |می‌زند بر پشت دیگر بنده خوش|
  block
    block |چوب حق و پشت و پهلو آن او|
    block |من غلام و آلت فرمان او|
  block
    block |گفت توبه کردم از جبر ای عیار|
    block |اختیارست اختیارست اختیار|
  block
    block |اختیارات اختیارش هست کرد|
    block |اختیارش چون سواری زیر گرد|
  block
    block |اختیارش اختیار ما کند|
    block |امر شد بر اختیاری مستند|
  block
    block |حاکمی بر صورت بی‌اختیار|
    block |هست هر مخلوق را در اقتدار|
  block
    block |تا کشد بی‌اختیاری صید را|
    block |تا برد بگرفته گوش او زید را|
  block
    block |لیک بی هیچ آلتی صنع صمد|
    block |اختیارش را کمند او کند|
  block
    block |اختیارش زید را قدیش کند|
    block |بی‌سگ و بی‌دام حق صیدش کند|
  block
    block |آن دروگر حاکم چوبی بود|
    block |وآن مصور حاکم خوبی بود|
  block
    block |هست آهنگر بر آهن قیمی|
    block |هست بنا هم بر آلت حاکمی|
  block
    block |نادر این باشد که چندین اختیار|
    block |ساجد اندر اختیارش بنده‌وار|
  block
    block |قدرت تو بر جمادات از نبرد|
    block |کی جمادی را از آنها نفی کرد|
  block
    block |قدرتش بر اختیارات آنچنان|
    block |نفی نکند اختیاری را از آن|
  block
    block |خواستش می‌گوی بر وجه کمال|
    block |که نباشد نسبت جبر و ضلال|
  block
    block |چونک گفتی کفر من خواست ویست|
    block |خواست خود را نیز هم می‌دان که هست|
  block
    block |زانک بی‌خواه تو خود کفر تو نیست|
    block |کفر بی‌خواهش تناقض گفتنیست|
  block
    block |امر عاجز را قبیحست و ذمیم|
    block |خشم بتر خاصه از رب رحیم|
  block
    block |گاو گر یوغی نگیرد می‌زنند|
    block |هیچ گاوی که نپرد شد نژند|
  block
    block |گاو چون معذور نبود در فضول|
    block |صاحب گاو از چه معذورست و دول|
  block
    block |چون نه‌ای رنجور سر را بر مبند|
    block |اختیارت هست بر سبلت مخند|
  block
    block |جهد کن کز جام حق یابی نوی|
    block |بی‌خود و بی‌اختیار آنگه شوی|
  block
    block |آنگه آن می را بود کل اختیار|
    block |تو شوی معذور مطلق مست‌وار|
  block
    block |هرچه گویی گفتهٔ می باشد آن|
    block |هر چه روبی رفتهٔ می باشد آن|
  block
    block |کی کند آن مست جز عدل و صواب|
    block |که ز جام حق کشیدست او شراب|
  block
    block |جادوان فرعون را گفتند بیست|
    block |مست را پروای دست و پای نیست|
  block
    block |دست و پای ما می آن واحدست|
    block |دست ظاهر سایه است و کاسدست|