
block |حکایت آن امیر کی غلام را گفت کی می بیار غلام رفت و سبوی می آورد در راه زاهدی بود امر معروف کرد زد سنگی و سبو را بشکست امیر بشنید و قصد گوشمال زاهد کرد و این قصد در عهد دین عیسی بود علیه‌السلام کی هنوز می حرام نشده بود ولیکن زاهد تقزیزی می‌کرد و از تنعم منع می‌کرد|
  block
    block |بود امیری خوش دلی می‌باره‌ای|
    block |کهف هر مخمور و هر بیچاره‌ای|
  block
    block |مشفقی مسکین‌نوازی عادلی|
    block |جوهری زربخششی دریادلی|
  block
    block |شاه مردان و امیرالمؤمنین|
    block |راه‌بان و رازدان و دوست‌بین|
  block
    block |دور عیسی بود و ایام مسیح|
    block |خلق دلدار و کم‌آزار و ملیح|
  block
    block |آمدش مهمان بناگاهان شبی|
    block |هم امیری جنس او خوش‌مذهبی|
  block
    block |باده می‌بایستشان در نظم حال|
    block |باده بود آن وقت ماذون و حلال|
  block
    block |باده‌شان کم بود و گفتا ای غلام|
    block |رو سبو پر کن به ما آور مدام|
  block
    block |از فلان راهب که دارد خمر خاص|
    block |تا ز خاص و عام یابد جان خلاص|
  block
    block |جرعه‌ای زان جام راهب آن کند|
    block |که هزاران جره و خمدان کند|
  block
    block |اندر آن می مایهٔ پنهانی است|
    block |آنچنان که اندر عبا سلطانی است|
  block
    block |تو بدلق پاره‌پاره کم نگر|
    block |که سیه کردند از بیرون زر|
  block
    block |از برای چشم بد مردود شد|
    block |وز برون آن لعل دودآلود شد|
  block
    block |گنج و گوهر کی میان خانه‌هاست|
    block |گنجها پیوسته در ویرانه‌هاست|
  block
    block |گنج آدم چون بویران بد دفین|
    block |گشت طینش چشم‌بند آن لعین|
  block
    block |او نظر می‌کرد در طین سست سست|
    block |جان همی‌گفتش که طینم سد تست|
  block
    block |دو سبو بستد غلام و خوش دوید|
    block |در زمان در دیر رهبانان رسید|
  block
    block |زر بداد و بادهٔ چون زر خرید|
    block |سنگ داد و در عوض گوهر خرید|
  block
    block |باده‌ای که آن بر سر شاهان جهد|
    block |تاج زر بر تارک ساقی نهد|
  block
    block |فتنه‌ها و شورها انگیخته|
    block |بندگان و خسروان آمیخته|
  block
    block |استخوانها رفته جمله جان شده|
    block |تخت و تخته آن زمان یکسان شده|
  block
    block |وقت هشیاری چو آب و روغنند|
    block |وقت مستی هم‌چو جان اندر تنند|
  block
    block |چون هریسه گشته آنجا فرق نیست|
    block |نیست فرقی کاندر آنجا غرق نیست|
  block
    block |این چنین باده همی‌برد آن غلام|
    block |سوی قصر آن امیر نیک‌نام|
  block
    block |پیشش آمد زاهدی غم دیده‌ای|
    block |خشک مغزی در بلا پیچیده‌ای|
  block
    block |تن ز آتشهای دل بگداخته|
    block |خانه از غیر خدا پرداخته|
  block
    block |گوشمال محنت بی‌زینهار|
    block |داغها بر داغها چندین هزار|
  block
    block |دیده هر ساعت دلش در اجتهاد|
    block |روز و شب چفسیده او بر اجتهاد|
  block
    block |سال و مه در خون و خاک آمیخته|
    block |صبر و حلمش نیم‌شب بگریخته|
  block
    block |گفت زاهد در سبوها چیست آن|
    block |گفت باده گفت آن کیست آن|
  block
    block |گفت آن آن فلان میر اجل|
    block |گفت طالب را چنین باشد عمل|
  block
    block |طالب یزدان و آنگه عیش و نوش|
    block |بادهٔ شیطان و آنگه نیم هوش|
  block
    block |هوش تو بی می چنین پژمرده است|
    block |هوشها باید بر آن هوش تو بست|
  block
    block |تا چه باشد هوش تو هنگام سکر|
    block |ای چو مرغی گشته صید دام سکر|