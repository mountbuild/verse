
block |و هم‌چنین قد جف القلم یعنی جف القلم و کتب لا یستوی الطاعة والمعصیة لا یستوی الامانة و السرقة جف القلم ان لا یستوی الشکر و الکفران جف القلم ان الله لا یضیع اجر المحسنین|
  block
    block |هم‌چنین تاویل قد جف القلم|
    block |بهر تحریضست بر شغل اهم|
  block
    block |پس قلم بنوشت که هر کار را|
    block |لایق آن هست تاثیر و جزا|
  block
    block |کژ روی جف القلم کژ آیدت|
    block |راستی آری سعادت زایدت|
  block
    block |ظلم آری مدبری جف القلم|
    block |عدل آری بر خوری جف القلم|
  block
    block |چون بدزدد دست شد جف القلم|
    block |خورد باده مست شد جف القلم|
  block
    block |تو روا داری روا باشد که حق|
    block |هم‌چو معزول آید از حکم سبق|
  block
    block |که ز دست من برون رفتست کار|
    block |پیش من چندین میا چندین مزار|
  block
    block |بلک معنی آن بود جف القلم|
    block |نیست یکسان پیش من عدل و ستم|
  block
    block |فرق بنهادم میان خیر و شر|
    block |فرق بنهادم ز بد هم از بتر|
  block
    block |ذره‌ای گر در تو افزونی ادب|
    block |باشد از یارت بداند فضل رب|
  block
    block |قدر آن ذره ترا افزون دهد|
    block |ذره چون کوهی قدم بیرون نهد|
  block
    block |پادشاهی که به پیش تخت او|
    block |فرق نبود از امین و ظلم‌جو|
  block
    block |آنک می‌لرزد ز بیم رد او|
    block |وانک طعنه می‌زند در جد او|
  block
    block |فرق نبود هر دو یک باشد برش|
    block |شاه نبود خاک تیره بر سرش|
  block
    block |ذره‌ای گر جهد تو افزون بود|
    block |در ترازوی خدا موزون بود|
  block
    block |پیش این شاهان هماره جان کنی|
    block |بی‌خبر ایشان ز غدر و روشنی|
  block
    block |گفت غمازی که بد گوید ترا|
    block |ضایع آرد خدمتت را سالها|
  block
    block |پیش شاهی که سمیعست و بصیر|
    block |گفت غمازان نباشد جای‌گیر|
  block
    block |جمله غمازان ازو آیس شوند|
    block |سوی ما آیند و افزایند پند|
  block
    block |بس جفا گویند شه را پیش ما|
    block |که برو جف القلم کم کن وفا|
  block
    block |معنی جف القلم کی آن بود|
    block |که جفاها با وفا یکسان بود|
  block
    block |بل جفا را هم جفا جف القلم|
    block |وآن وفا را هم وفا جف القلم|
  block
    block |عفو باشد لیک کو فر امید|
    block |که بود بنده ز تقوی روسپید|
  block
    block |دزد را گر عفو باشد جان برد|
    block |کی وزیر و خازن مخزن شود|
  block
    block |ای امین الدین ربانی بیا|
    block |کز امانت رست هر تاج و لوا|
  block
    block |پور سلطان گر برو خاین شود|
    block |آن سرش از تن بدان باین شود|
  block
    block |وز غلامی هندوی آرد وفا|
    block |دولت او را می‌زند طال بقا|
  block
    block |چه غلام ار بر دری سگ باوفاست|
    block |در دل سالار او را صد رضاست|
  block
    block |زین چو سگ را بوسه بر پوزش دهد|
    block |گر بود شیری چه پیروزش کند|
  block
    block |جز مگر دزدی که خدمتها کند|
    block |صدق او بیخ جفا را بر کند|
  block
    block |چون فضیل ره‌زنی کو راست باخت|
    block |زانک ده مرده به سوی توبه تاخت|
  block
    block |وآنچنان که ساحران فرعون را|
    block |رو سیه کردند از صبر و وفا|
  block
    block |دست و پا دادند در جرم قود|
    block |آن به صد ساله عبادت کی شود|
  block
    block |تو که پنجه سال خدمت کرده‌ای|
    block |کی چنین صدقی به دست آورده‌ای|