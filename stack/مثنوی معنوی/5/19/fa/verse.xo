
block |سبب آنک فرجی را نام فرجی نهادند از اول|
  block
    block |صوفیی بدرید جبه در حرج|
    block |پیشش آمد بعد به دریدن فرج|
  block
    block |کرد نام آن دریده فرجی|
    block |این لقب شد فاش زان مرد نجی|
  block
    block |این لقب شد فاش و صافش شیخ برد|
    block |ماند اندر طبع خلقان حرف درد|
  block
    block |هم‌چنین هر نام صافی داشتست|
    block |اسم را چون دردیی بگذاشتست|
  block
    block |هر که گل خوارست دردی را گرفت|
    block |رفت صوفی سوی صافی ناشکفت|
  block
    block |گفت لابد درد را صافی بود|
    block |زین دلالت دل به صفوت می‌رود|
  block
    block |درد عسر افتاد و صافش یسر او|
    block |صاف چون خرما و دردی بسر او|
  block
    block |یسر با عسرست هین آیس مباش|
    block |راه داری زین ممات اندر معاش|
  block
    block |روح خواهی جبه بشکاف ای پسر|
    block |تا از آن صفوت برآری زود سر|
  block
    block |هست صوفی آنک شد صفوت‌طلب|
    block |نه از لباس صوف و خیاطی و دب|
  block
    block |صوفیی گشته به پیش این لئام|
    block |الخیاطه واللواطه والسلام|
  block
    block |بر خیال آن صفا و نام نیک|
    block |رنگ پوشیدن نکو باشد ولیک|
  block
    block |بر خیالش گر روی تا اصل او|
    block |نی چو عباد خیال تو به تو|
  block
    block |دور باش غیرتت آمد خیال|
    block |گرد بر گرد سراپردهٔ جمال|
  block
    block |بسته هر جوینده را که راه نیست|
    block |هر خیالش پیش می‌آید بیست|
  block
    block |جز مگر آن تیزکوش تیزهوش|
    block |کش بود از جیش نصرتهاش جوش|
  block
    block |نجهد از تخییلها نی شه شود|
    block |تیر شه بنماید آنگه ره شود|
  block
    block |این دل سرگشته را تدبیر بخش|
    block |وین کمانهای دوتو را تیر بخش|
  block
    block |جرعه‌ای بر ریختی زان خفیه جام|
    block |بر زمین خاک من کاس الکرام|
  block
    block |هست بر زلف و رخ از جرعه‌ش نشان|
    block |خاک را شاهان همی‌لیسند از آن|
  block
    block |جرعه حسنست اندر خاک گش|
    block |که به صد دل روز و شب می‌بوسیش|
  block
    block |جرعه خاک آمیز چون مجنون کند|
    block |مر ترا تا صاف او خود چون کند|
  block
    block |هر کسی پیش کلوخی جامه‌چاک|
    block |که آن کلوخ از حسن آمد جرعه‌ناک|
  block
    block |جرعه‌ای بر ماه و خورشید و حمل|
    block |جرعه‌ای بر عرش و کرسی و زحل|
  block
    block |جرعه گوییش ای عجب یا کیمیا|
    block |که ز اسیبش بود چندین بها|
  block
    block |جد طلب آسیب او ای ذوفنون|
    block |لا یمس ذاک الا المطهرون|
  block
    block |جرعه‌ای بر زر و بر لعل و درر|
    block |جرعه‌ای بر خمر و بر نقل و ثمر|
  block
    block |جرعه‌ای بر روی خوبان لطاف|
    block |تا چگونه باشد آن راواق صاف|
  block
    block |چون همی مالی زبان را اندرین|
    block |چون شوی چون بینی آن را بی ز طین|
  block
    block |چونک وقت مرگ آن جرعهٔ صفا|
    block |زین کلوخ تن به مردن شد جدا|
  block
    block |آنچ می‌ماند کنی دفنش تو زود|
    block |این چنین زشتی بدان چون گشته بود|
  block
    block |جان چو بی این جیفه بنماید جمال|
    block |من نتانم گفت لطف آن وصال|
  block
    block |مه چو بی‌این ابر بنماید ضیا|
    block |شرح نتوان کرد زان کار و کیا|
  block
    block |حبذا آن مطبخ پر نوش و قند|
    block |کین سلاطین کاسه‌لیسان ویند|
  block
    block |حبذا آن خرمن صحرای دین|
    block |که بود هر خرمن آن را دانه‌چین|
  block
    block |حبذا دریای عمر بی‌غمی|
    block |که بود زو هفت دریا شب‌نمی|
  block
    block |جرعه‌ای چون ریخت ساقی الست|
    block |بر سر این شوره خاک زیردست|
  block
    block |جوش کرد آن خاک و ما زان جوششیم|
    block |جرعهٔ دیگر که بس بی‌کوششیم|
  block
    block |گر روا بد ناله کردم از عدم|
    block |ور نبود این گفتنی نک تن زدم|
  block
    block |این بیان بط حرص منثنیست|
    block |از خلیل آموز که آن بط کشتنیست|
  block
    block |هست در بط غیر این بس خیر و شر|
    block |ترسم از فوت سخنهای دگر|