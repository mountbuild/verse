
block |در بیان کسی کی سخنی گوید کی حال او مناسب آن سخن و آن دعوی نباشد چنان که کفره و لن سالتهم من خلق السموات والارض لیقولن الله خدمت بت سنگین کردن و جان و زر فدای او کردن چه مناسب باشد با جانی کی داند کی خالق سموات و ارض و خلایق الهیست سمیعی بصیری حاضری مراقبی مستولی غیوری الی آخره|
  block
    block |زاهدی را یک زنی بد بس غیور|
    block |هم بد او را یک کنیزک هم‌چو حور|
  block
    block |زان ز غیرت پاس شوهر داشتی|
    block |با کنیزک خلوتش نگذاشتی|
  block
    block |مدتی زن شد مراقب هر دو را|
    block |تاکشان فرصت نیفتد در خلا|
  block
    block |تا در آمد حکم و تقدیر اله|
    block |عقل حارس خیره‌سر گشت و تباه|
  block
    block |حکم و تقدیرش چو آید بی‌وقوف|
    block |عقل کی بود در قمر افتد خسوف|
  block
    block |بود در حمام آن زن ناگهان|
    block |یادش آمد طشت و در خانه بد آن|
  block
    block |با کنیزک گفت رو هین مرغ‌وار|
    block |طشت سیمین را ز خانهٔ ما بیار|
  block
    block |آن کنیزک زنده شد چون این شنید|
    block |که به خواجه این زمان خواهد رسید|
  block
    block |خواجه در خانه‌ست و خلوت این زمان|
    block |پس دوان شد سوی خانه شادمان|
  block
    block |عشق شش ساله کنیزک را بد این|
    block |که بیابد خواجه را خلوت چنین|
  block
    block |گشت پران جانب خانه شتافت|
    block |خواجه را در خانه در خلوت بیافت|
  block
    block |هر دو عاشق را چنان شهوت ربود|
    block |که احتیاط و یاد در بستن نبود|
  block
    block |هر دو با هم در خزیدند از نشاط|
    block |جان به جان پیوست آن دم ز اختلاط|
  block
    block |یاد آمد در زمان زن را که من|
    block |چون فرستادم ورا سوی وطن|
  block
    block |پنبه در آتش نهادم من به خویش|
    block |اندر افکندم قج نر را به میش|
  block
    block |گل فرو شست از سر و بی‌جان دوید|
    block |در پی او رفت و چادر می‌کشید|
  block
    block |آن ز عشق جان دوید و این ز بیم|
    block |عشق کو و بیم کو فرقی عظیم|
  block
    block |سیر عارف هر دمی تا تخت شاه|
    block |سیر زاهد هر مهی یک روزه راه|
  block
    block |گرچه زاهد را بود روزی شگرف|
    block |کی بود یک روز او خمسین الف|
  block
    block |قدر هر روزی ز عمر مرد کار|
    block |باشد از سال جهان پنجه هزار|
  block
    block |عقلها زین سر بود بیرون در|
    block |زهرهٔ وهم ار بدرد گو بدر|
  block
    block |ترس مویی نیست اندر پیش عشق|
    block |جمله قربانند اندر کیش عشق|
  block
    block |عشق وصف ایزدست اما که خوف|
    block |وصف بندهٔ مبتلای فرج و جوف|
  block
    block |چون یحبون بخواندی در نبی|
    block |با یحبوهم قرین در مطلبی|
  block
    block |پس محبت وصف حق دان عشق نیز|
    block |خوف نبود وصف یزدان ای عزیز|
  block
    block |وصف حق کو وصف مشتی خاک کو|
    block |وصف حادث کو وصف پاک کو|
  block
    block |شرح عشق ار من بگویم بر دوام|
    block |صد قیامت بگذرد و آن ناتمام|
  block
    block |زانک تاریخ قیامت را حدست|
    block |حد کجا آنجا که وصف ایزدست|
  block
    block |عشق را پانصد پرست و هر پری|
    block |از فراز عرش تا تحت‌الثری|
  block
    block |زاهد با ترس می‌تازد به پا|
    block |عاشقان پران‌تر از برق و هوا|
  block
    block |کی رسند این خایفان در گرد عشق|
    block |که آسمان را فرش سازد درد عشق|
  block
    block |جز مگر آید عنایتهای ضو|
    block |کز جهان و زین روش آزاد شو|
  block
    block |از قش خود وز دش خود باز ره|
    block |که سوی شه یافت آن شهباز ره|
  block
    block |این قش و دش هست جبر و اختیار|
    block |از ورای این دو آمد جذب یار|
  block
    block |چون رسید آن زن به خانه در گشاد|
    block |بانگ در در گوش ایشان در فتاد|
  block
    block |آن کنیزک جست آشفته ز ساز|
    block |مرد بر جست و در آمد در نماز|
  block
    block |زن کنیزک را پژولیده بدید|
    block |درهم و آشفته و دنگ و مرید|
  block
    block |شوی خود را دید قایم در نماز|
    block |در گمان افتاد زن زان اهتزاز|
  block
    block |شوی را برداشت دامن بی‌خطر|
    block |دید آلودهٔ منی خصیه و ذکر|
  block
    block |از ذکر باقی نطفه می‌چکید|
    block |ران و زانو گشت آلوده و پلید|
  block
    block |بر سرش زد سیلی و گفت ای مهین|
    block |خصیهٔ مرد نمازی باشد این|
  block
    block |لایق ذکر و نمازست این ذکر|
    block |وین چنین ران و زهار پر قذر|
  block
    block |نامهٔ پر ظلم و فسق و کفر و کین|
    block |لایقست انصاف ده اندر یمین|
  block
    block |گر بپرسی گبر را کین آسمان|
    block |آفریدهٔ کیست وین خلق و جهان|
  block
    block |گوید او کین آفریدهٔ آن خداست|
    block |که آفرینش بر خدایی‌اش گواست|
  block
    block |کفر و فسق و استم بسیار او|
    block |هست لایق با چنین اقرار او|
  block
    block |هست لایق با چنین اقرار راست|
    block |آن فضیحتها و آن کردار کاست|
  block
    block |فعل او کرده دروغ آن قول را|
    block |تا شد او لایق عذاب هول را|
  block
    block |روز محشر هر نهان پیدا شود|
    block |هم ز خود هر مجرمی رسوا شود|
  block
    block |دست و پا بدهد گواهی با بیان|
    block |بر فساد او به پیش مستعان|
  block
    block |دست گوید من چنین دزدیده‌ام|
    block |لب بگوید من چنین پرسیده‌ام|
  block
    block |پای گوید من شدستم تا منی|
    block |فرج گوید من بکردستم زنی|
  block
    block |چشم گوید کرده‌ام غمزهٔ حرام|
    block |گوش گوید چیده‌ام س الکلام|
  block
    block |پس دروغ آمد ز سر تا پای خویش|
    block |که دروغش کرد هم اعضای خویش|
  block
    block |آنچنان که در نماز با فروغ|
    block |از گواهی خصیه شد زرقش دروغ|
  block
    block |پس چنان کن فعل که آن خود بی‌زبان|
    block |باشد اشهد گفتن و عین بیان|
  block
    block |تا همه تن عضو عضوت ای پسر|
    block |گفته باشد اشهد اندر نفع و ضر|
  block
    block |رفتن بنده پی خواجه گواست|
    block |که منم محکوم و این مولای ماست|
  block
    block |گر سیه کردی تو نامهٔ عمر خویش|
    block |توبه کن زانها که کردستی تو پیش|
  block
    block |عمر اگر بگذشت بیخش این دمست|
    block |آب توبه‌ش ده اگر او بی‌نمست|
  block
    block |بیخ عمرت را بده آب حیات|
    block |تا درخت عمر گردد با نبات|
  block
    block |جمله ماضیها ازین نیکو شوند|
    block |زهر پارینه ازین گردد چو قند|
  block
    block |سیئاتت را مبدل کرد حق|
    block |تا همه طاعت شود آن ما سبق|
  block
    block |خواجه بر توبهٔ نصوحی خوش به تن|
    block |کوششی کن هم به جان و هم به تن|
  block
    block |شرح این توبهٔ نصوح از من شنو|
    block |بگرویدستی و لیک از نو گرو|