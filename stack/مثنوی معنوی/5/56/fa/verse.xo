
block |داستان آن عاشق کی با معشوق خود برمی‌شمرد خدمتها و وفاهای خود را و شبهای دراز تتجافی جنوبهم عن المضاجع را و بی‌نوایی و جگر تشنگی روزهای دراز را و می‌گفت کی من جزین خدمت نمی‌دانم اگر خدمت دیگر هست مرا ارشاد کن کی هر چه فرمایی منقادم اگر در آتش رفتن است چون خلیل علیه‌السلام  و اگر در دهان نهنگ دریا فتادنست چون یونس علیه‌السلام و اگر هفتاد بار کشته شدن است چون جرجیس علیه‌السلام  و اگر از گریه نابینا شدن است چون شعیب علیه‌السلام و وفا و جانبازی انبیا را علیهم‌السلام شمار نیست و جواب گفتن معشوق او را|
  block
    block |آن یکی عاشق به پیش یار خود|
    block |می‌شمرد از خدمت و از کار خود|
  block
    block |کز برای تو چنین کردم چنان|
    block |تیرها خوردم درین رزم و سنان|
  block
    block |مال رفت و زور رفت و نام رفت|
    block |بر من از عشقت بسی ناکام رفت|
  block
    block |هیچ صبحم خفته یا خندان نیافت|
    block |هیچ شامم با سر و سامان نیافت|
  block
    block |آنچ او نوشیده بود از تلخ و درد|
    block |او به تفصیلش یکایک می‌شمرد|
  block
    block |نه از برای منتی بل می‌نمود|
    block |بر درستی محبت صد شهود|
  block
    block |عاقلان را یک اشارت بس بود|
    block |عاشقان را تشنگی زان کی رود|
  block
    block |می‌کند تکرار گفتن بی‌ملال|
    block |کی ز اشارت بس کند حوت از زلال|
  block
    block |صد سخن می‌گفت زان درد کهن|
    block |در شکایت که نگفتم یک سخن|
  block
    block |آتشی بودش نمی‌دانست چیست|
    block |لیک چون شمع از تف آن می‌گریست|
  block
    block |گفت معشوق این همه کردی ولیک|
    block |گوش بگشا پهن و اندر یاب نیک|
  block
    block |کانچ اصل اصل عشقست و ولاست|
    block |آن نکردی اینچ کردی فرعهاست|
  block
    block |گفتش آن عاشق بگو که آن اصل چیست|
    block |گفت اصلش مردنست ونیستیست|
  block
    block |تو همه کردی نمردی زنده‌ای|
    block |هین بمیر ار یار جان‌بازنده‌ای|
  block
    block |هم در آن دم شد دراز و جان بداد|
    block |هم‌چو گل درباخت سر خندان و شاد|
  block
    block |ماند آن خنده برو وقف ابد|
    block |هم‌چو جان و عقل عارف بی‌کبد|
  block
    block |نور مه‌آلوده کی گردد ابد|
    block |گر زند آن نور بر هر نیک و بد|
  block
    block |او ز جمله پاک وا گردد به ماه|
    block |هم‌چو نور عقل و جان سوی اله|
  block
    block |وصف پاکی وقف بر نور مه‌است|
    block |تا بشش گر بر نجاسات ره‌است|
  block
    block |زان نجاسات ره و آلودگی|
    block |نور را حاصل نگردد بدرگی|
  block
    block |ارجعی بشنود نور آفتاب|
    block |سوی اصل خویش باز آمد شتاب|
  block
    block |نه ز گلحنها برو ننگی بماند|
    block |نه ز گلشنها برو رنگی بماند|
  block
    block |نور دیده و نوردیده بازگشت|
    block |ماند در سودای او صحرا و دشت|