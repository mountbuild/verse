
block |بیان آنک عطای حق و قدرت موقوف قابلیت نیست هم‌چون داد خلقان کی آن را قابلیت باید  زیرا عطا قدیم است و قابلیت حادث عطا صفت حق است و قابلیت صفت مخلوق و قدیم موقوف حادث نباشد و اگر نه حدوث محال باشد|
  block
    block |چارهٔ آن دل عطای مبدلیست|
    block |داد او را قابلیت شرط نیست|
  block
    block |بلک شرط قابلیت داد اوست|
    block |داد لب و قابلیت هست پوست|
  block
    block |اینک موسی را عصا ثعبان شود|
    block |هم‌چو خورشیدی کفش رخشان شود|
  block
    block |صد هزاران معجزات انبیا|
    block |که آن نگنجد در ضمیر و عقل ما|
  block
    block |نیست از اسباب تصریف خداست|
    block |نیستها را قابلیت از کجاست|
  block
    block |قابلی گر شرط فعل حق بدی|
    block |هیچ معدومی به هستی نامدی|
  block
    block |سنتی بنهاد و اسباب و طرق|
    block |طالبان را زیر این ازرق تتق|
  block
    block |بیشتر احوال بر سنت رود|
    block |گاه قدرت خارق سنت شود|
  block
    block |سنت و عادت نهاده با مزه|
    block |باز کرده خرق عادت معجزه|
  block
    block |بی‌سبب گر عز به ما موصول نیست|
    block |قدرت از عزل سبب معزول نیست|
  block
    block |ای گرفتار سبب بیرون مپر|
    block |لیک عزل آن مسبب ظن مبر|
  block
    block |هر چه خواهد آن مسبب آورد|
    block |قدرت مطلق سببها بر درد|
  block
    block |لیک اغلب بر سبب راند نفاذ|
    block |تا بداند طالبی جستن مراد|
  block
    block |چون سبب نبود چه ره جوید مرید|
    block |پس سبب در راه می‌باید بدید|
  block
    block |این سببها بر نظرها پرده‌هاست|
    block |که نه هر دیدار صنعش را سزاست|
  block
    block |دیده‌ای باید سبب سوراخ کن|
    block |تا حجب را بر کند از بیخ و بن|
  block
    block |تا مسبب بیند اندر لامکان|
    block |هرزه داند جهد و اکساب و دکان|
  block
    block |از مسبب می‌رسد هر خیر و شر|
    block |نیست اسباب و وسایط ای پدر|
  block
    block |جز خیالی منعقد بر شاه‌راه|
    block |تا بماند دور غفلت چند گاه|