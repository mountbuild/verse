
block |حکایت جوحی کی چادر پوشید و در وعظ میان زنان نشست  و حرکتی کرد زنی او را بشناخت کی مردست نعره‌ای زد|
  block
    block |واعظی بد بس گزیده در بیان|
    block |زیر منبر جمع مردان و زنان|
  block
    block |رفت جوحی چادر و روبند ساخت|
    block |در میان آن زنان شد ناشناخت|
  block
    block |سایلی پرسید واعظ را به راز|
    block |موی عانه هست نقصان نماز|
  block
    block |گفت واعظ چون شود عانه دراز|
    block |پس کراهت باشد از وی در نماز|
  block
    block |یا به آهک یا ستره بسترش|
    block |تا نمازت کامل آید خوب و خوش|
  block
    block |گفت سایل آن درازی تا چه حد|
    block |شرط باشد تا نمازم کم بود|
  block
    block |گفت چون قدر جوی گردد به طول|
    block |پس ستردن فرض باشد ای سئول|
  block
    block |گفت جوحی زود ای خوهر ببین|
    block |عانهٔ من گشته باشد این چنین|
  block
    block |بهر خشنودی حق پیش آر دست|
    block |که آن به مقدار کراهت آمدست|
  block
    block |دست زن در کرد در شلوار مرد|
    block |کیر او بر دست زن آسیب کرد|
  block
    block |نعره‌ای زد سخت اندر حال زن|
    block |گفت واعظ بر دلش زد گفت من|
  block
    block |گفت نه بر دل نزد بر دست زد|
    block |وای اگر بر دل زدی ای پر خرد|
  block
    block |بر دل آن ساحران زد اندکی|
    block |شد عصا و دست ایشان را یکی|
  block
    block |گر عصا بستانی از پیری شها|
    block |بیش رنجد که آن گروه از دست و پا|
  block
    block |نعرهٔ لاضیر بر گردون رسید|
    block |هین ببر که جان ز جان کندن رهید|
  block
    block |ما بدانستیم ما این تن نه‌ایم|
    block |از ورای تن به یزدان می‌زییم|
  block
    block |ای خنک آن را که ذات خود شناخت|
    block |اندر امن سرمدی قصری بساخت|
  block
    block |کودکی گرید پی جوز و مویز|
    block |پیش عاقل باشد آن بس سهل چیز|
  block
    block |پیش دل جوز و مویز آمد جسد|
    block |طفل کی در دانش مردان رسد|
  block
    block |هر که محجوبست او خود کودکست|
    block |مرد آن باشد که بیرون از شکست|
  block
    block |گر بریش و خایه مردستی کسی|
    block |هر بزی را ریش و مو باشد بسی|
  block
    block |پیشوای بد بود آن بز شتاب|
    block |می‌برد اصحاب را پیش قصاب|
  block
    block |ریش شانه کرده که من سابقم|
    block |سابقی لیکن به سوی مرگ و غم|
  block
    block |هین روش بگزین و ترک ریش کن|
    block |ترک این ما و من و تشویش کن|
  block
    block |تا شوی چون بوی گل با عاشقان|
    block |پیشوا و رهنمای گلستان|
  block
    block |کیست بوی گل دم عقل و خرد|
    block |خوش قلاووز ره ملک ابد|