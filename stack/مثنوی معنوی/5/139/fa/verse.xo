
block |گفتن خویشاوندان مجنون را کی حسن لیلی باندازه‌ایست چندان نیست ازو نغزتر در شهر ما بسیارست یکی و دو و ده بر تو عرضه کنیم اختیار کن ما را و خود را وا رهان و جواب گفتن مجنون ایشان را|
  block
    block |ابلهان گفتند مجنون را ز جهل|
    block |حسن لیلی نیست چندان هست سهل|
  block
    block |بهتر از وی صد هزاران دلربا|
    block |هست هم‌چون ماه اندر شهر ما|
  block
    block |گفت صورت کوزه است و حسن می|
    block |می خدایم می‌دهد از نقش وی|
  block
    block |مر شما را سرکه داد از کوزه‌اش|
    block |تا نباشد عشق اوتان گوش کش|
  block
    block |از یکی کوزه دهد زهر و عسل|
    block |هر یکی را دست حق عز و جل|
  block
    block |کوزه می‌بینی ولیکن آب شراب|
    block |روی ننماید به چشم ناصواب|
  block
    block |قاصرات الطرف باشد ذوق جان|
    block |جز به خصم خود بنماید نشان|
  block
    block |قاصرات الطرف آمد آن مدام|
    block |وین حجاب ظرفها هم‌چون خیام|
  block
    block |هست دریا خیمه‌ای در وی حیات|
    block |بط را لیکن کلاغان را ممات|
  block
    block |زهر باشد مار را هم قوت و برگ|
    block |غیر او را زهر او دردست و مرگ|
  block
    block |صورت هر نعمتی و محنتی|
    block |هست این را دوزخ آن را جنتی|
  block
    block |پس همه اجسام و اشیا تبصرون|
    block |واندرو قوتست و سم لاتبصرون|
  block
    block |هست هر جسمی چو کاسه و کوزه‌ای|
    block |اندرو هم قوت و هم دلسوزه‌ای|
  block
    block |کاسه پیدا اندرو پنهان رغد|
    block |طاعمش داند کزان چه می‌خورد|
  block
    block |صورت یوسف چو جامی بود خوب|
    block |زان پدر می‌خورد صد بادهٔ طروب|
  block
    block |باز اخوان را از آن زهراب بود|
    block |کان دریشان خشم و کینه می‌فزود|
  block
    block |باز از وی مر زلیخا را سکر|
    block |می‌کشید از عشق افیونی دگر|
  block
    block |غیر آنچ بود مر یعقوب را|
    block |بود از یوسف غذا آن خوب را|
  block
    block |گونه‌گونه شربت و کوزه یکی|
    block |تا نماند در می غیبت شکی|
  block
    block |باده از غیبست و کوزه زین جهان|
    block |کوزه پیدا باده در وی بس نهان|
  block
    block |بس نهان از دیدهٔ نامحرمان|
    block |لیک بر محرم هویدا و عیان|
  block
    block |یا الهی سکرت ابصارنا|
    block |فاعف عنا اثقلت اوزارنا|
  block
    block |یا خفیا قد ملات الخافقین|
    block |قد علوت فوق نور المشرقین|
  block
    block |انت سر کاشف اسرارنا|
    block |انت فجر مفجر انهارنا|
  block
    block |یا خفی الذات محسوس العطا|
    block |انت کالماء و نحن کالرحا|
  block
    block |انت کالریح و نحن کالغبار|
    block |تختفی الریح و غبراها جهار|
  block
    block |تو بهاری ما چو باغ سبز خوش|
    block |او نهان و آشکارا بخششش|
  block
    block |تو چو جانی ما مثال دست و پا|
    block |قبض و بسط دست از جان شد روا|
  block
    block |تو چو عقلی ما مثال این زبان|
    block |این زبان از عقل دارد این بیان|
  block
    block |تو مثال شادی و ما خنده‌ایم|
    block |که نتیجهٔ شادی فرخنده‌ایم|
  block
    block |جنبش ما هر دمی خود اشهدست|
    block |که گواه ذوالجلال سرمدست|
  block
    block |گردش سنگ آسیا در اضطراب|
    block |اشهد آمد بر وجود جوی آب|
  block
    block |ای برون از وهم و قال و قیل من|
    block |خاک بر فرق من و تمثیل من|
  block
    block |بنده نشکیبد ز تصویر خوشت|
    block |هر دمت گوید که جانم مفرشت|
  block
    block |هم‌چو آن چوپان که می‌گفت ای خدا|
    block |پیش چوپان و محب خود بیا|
  block
    block |تا شپش جویم من از پیراهنت|
    block |چارقت دوزم ببوسم دامنت|
  block
    block |کس نبودش در هوا و عشق جفت|
    block |لیک قاصر بود از تسبیح و گفت|
  block
    block |عشق او خرگاه بر گردون زده|
    block |جان سگ خرگاه آن چوپان شده|
  block
    block |چونک بحر عشق یزدان جوش زد|
    block |بر دل او زد ترا بر گوش زد|