
block |حکایت مات کردن دلقک سید شاه ترمد را|
  block
    block |شاه با دلقک همی شطرنج باخت|
    block |مات کردش زود خشم شه بتاخت|
  block
    block |گفت شه شه و آن شه کبرآورش|
    block |یک یک از شطرنج می‌زد بر سرش|
  block
    block |که بگیر اینک شهت ای قلتبان|
    block |صبر کرد آن دلقک و گفت الامان|
  block
    block |دست دیگر باختن فرمود میر|
    block |او چنان لرزان که عور از زمهریر|
  block
    block |باخت دست دیگر و شه مات شد|
    block |وقت شه شه گفتن و میقات شد|
  block
    block |بر جهید آن دلقک و در کنج رفت|
    block |شش نمد بر خود فکند از بیم تفت|
  block
    block |زیر بالشها و زیر شش نمد|
    block |خفت پنهان تا ز زخم شه رهد|
  block
    block |گفت شه هی هی چه کردی چیست این|
    block |گفت شه شه شه شه ای شاه گزین|
  block
    block |کی توان حق گفت جز زیر لحاف|
    block |با تو ای خشم‌آور آتش‌سجاف|
  block
    block |ای تو مات و من ز زخم شاه مات|
    block |می‌زنم شه شه به زیر رختهات|
  block
    block |چون محله پر شد از هیهای میر|
    block |وز لگد بر در زدن وز دار و گیر|
  block
    block |خلق بیرون جست زود از چپ و راست|
    block |کای مقدم وقت عفوست و رضاست|
  block
    block |مغز او خشکست و عقلش این زمان|
    block |کمترست از عقل و فهم کودکان|
  block
    block |زهد و پیری ضعف بر ضعف آمده|
    block |واندر آن زهدش گشادی ناشده|
  block
    block |رنج دیده گنج نادیده ز یار|
    block |کارها کرده ندیده مزد کار|
  block
    block |یا نبود آن کار او را خود گهر|
    block |یا نیامد وقت پاداش از قدر|
  block
    block |یا که بود آن سعی چون سعی جهود|
    block |یا جزا وابستهٔ میقات بود|
  block
    block |مر ورا درد و مصیبت این بس است|
    block |که درین وادی پر خون بی‌کس است|
  block
    block |چشم پر درد و نشسته او به کنج|
    block |رو ترش کرده فرو افکنده لنج|
  block
    block |نه یکی کحال کو را غم خورد|
    block |نیش عقلی که به کحلی پی برد|
  block
    block |اجتهادی می‌کند با حزر و ظن|
    block |کار در بوکست تا نیکو شدن|
  block
    block |زان رهش دورست تا دیدار دوست|
    block |کو نجوید سر رئیسیش آرزوست|
  block
    block |ساعتی او با خدا اندر عتاب|
    block |که نصیبم رنج آمد زین حساب|
  block
    block |ساعتی با بخت خود اندر جدال|
    block |که همه پران و ما ببریده بال|
  block
    block |هر که محبوس است اندر بو و رنگ|
    block |گرچه در زهدست باشد خوش تنگ|
  block
    block |تا برون ناید ازین ننگین مناخ|
    block |کی شود خویش خوش و صدرش فراخ|
  block
    block |زاهدان را در خلا پیش از گشاد|
    block |کارد و استره نشاید هیچ داد|
  block
    block |کز ضجر خود را بدراند شکم|
    block |غصهٔ آن بی‌مرادیها و غم|