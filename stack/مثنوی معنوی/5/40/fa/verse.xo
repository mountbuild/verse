
block |حکایت محمد خوارزمشاه کی شهر سبزوار کی همه رافضی باشند به جنگ بگرفت اما جان خواستند گفت آنگه امان دهم کی ازین شهر پیش من به هدیه ابوبکر نامی بیارید|
  block
    block |شد محمد الپ الغ خوارزمشاه|
    block |در قتال سبزوار پر پناه|
  block
    block |تنگشان آورد لشکرهای او|
    block |اسپهش افتاد در قتل عدو|
  block
    block |سجده آوردند پیشش کالامان|
    block |حلقه‌مان در گوش کن وا بخش جان|
  block
    block |هر خراج و صلتی که بایدت|
    block |آن ز ما هر موسمی افزایدت|
  block
    block |جان ما آن توست ای شیرخو|
    block |پیش ما چندی امانت باش گو|
  block
    block |گفت نرهانید از من جان خویش|
    block |تا نیاریدم ابوبکری به پیش|
  block
    block |تا مرا بوبکر نام از شهرتان|
    block |هدیه نارید ای رمیده امتان|
  block
    block |بدرومتان هم‌چو کشت ای قوم دون|
    block |نه خراج استانم و نه هم فسون|
  block
    block |بس جوال زر کشیدندش به راه|
    block |کز چنین شهری ابوبکری مخواه|
  block
    block |کی بود بوبکر اندر سبزوار|
    block |یا کلوخ خشک اندر جویبار|
  block
    block |رو بتابید از زر و گفت ای مغان|
    block |تا نیاریدم ابوبکر ارمغان|
  block
    block |هیچ سودی نیست کودک نیستم|
    block |تا به زر و سیم حیران بیستم|
  block
    block |تا نیاری سجده نرهی ای زبون|
    block |گر بپیمایی تو مسجد را به کون|
  block
    block |منهیان انگیختند از چپ و راست|
    block |که اندرین ویرانه بوبکری کجاست|
  block
    block |بعد سه روز و سه شب که اشتافتند|
    block |یک ابوبکری نزاری یافتند|
  block
    block |ره گذر بود و بمانده از مرض|
    block |در یکی گوشهٔ خرابه پر حرض|
  block
    block |خفته بود او در یکی کنجی خراب|
    block |چون بدیدندش بگفتندش شتاب|
  block
    block |خیز که سلطان ترا طالب شدست|
    block |کز تو خواهد شهر ما از قتل رست|
  block
    block |گفت اگر پایم بدی یا مقدمی|
    block |خود به راه خود به مقصد رفتمی|
  block
    block |اندرین دشمن‌کده کی ماندمی|
    block |سوی شهر دوستان می‌راندمی|
  block
    block |تختهٔ مرده‌کشان بفراشتند|
    block |وان ابوبکر مرا برداشتند|
  block
    block |سوی خوارمشاه حمالان کشان|
    block |می‌کشیدندش که تا بیند نشان|
  block
    block |سبزوارست این جهان و مرد حق|
    block |اندرین جا ضایعست و ممتحق|
  block
    block |هست خوارمشاه یزدان جلیل|
    block |دل همی خواهد ازین قوم رذیل|
  block
    block |گفت لا ینظر الی تصویرکم|
    block |فابتغوا ذا القلب فی‌تدبیر کم|
  block
    block |من ز صاحب‌دل کنم در تو نظر|
    block |نه به نقش سجده و ایثار زر|
  block
    block |تو دل خود را چو دل پنداشتی|
    block |جست و جوی اهل دل بگذاشتی|
  block
    block |دل که گر هفصد چو این هفت آسمان|
    block |اندرو آید شود یاوه و نهان|
  block
    block |این چنین دل ریزه‌ها را دل مگو|
    block |سبزوار اندر ابوبکری بجو|
  block
    block |صاحب دل آینهٔ شش‌رو شود|
    block |حق ازو در شش جهت ناظر بود|
  block
    block |هر که اندر شش جهت دارد مقر|
    block |نکندش بی‌واسطهٔ او حق نظر|
  block
    block |گر کند رد از برای او کند|
    block |ور قبول آرد همو باشد سند|
  block
    block |بی‌ازو ندهد کسی را حق نوال|
    block |شمه‌ای گفتم من از صاحب‌وصال|
  block
    block |موهبت را بر کف دستش نهد|
    block |وز کفش آن را به مرحومان دهد|
  block
    block |با کفش دریای کل را اتصال|
    block |هست بی‌چون و چگونه و بر کمال|
  block
    block |اتصالی که نگنجد در کلام|
    block |گفتنش تکلیف باشد والسلام|
  block
    block |صد جوال زر بیاری ای غنی|
    block |حق بگوید دل بیار ای منحنی|
  block
    block |گر ز تو راضیست دل من راضیم|
    block |ور ز تو معرض بود اعراضیم|
  block
    block |ننگرم در تو در آن دل بنگرم|
    block |تحفه او را آر ای جان بر درم|
  block
    block |با تو او چونست هستم من چنان|
    block |زیر پای مادران باشد جنان|
  block
    block |مادر و بابا و اصل خلق اوست|
    block |ای خنک آنکس که داند دل ز پوست|
  block
    block |تو بگویی نک دل آوردم به تو|
    block |گویدت پرست ازین دلها قتو|
  block
    block |آن دلی آور که قطب عالم اوست|
    block |جان جان جان جان آدم اوست|
  block
    block |از برای آن دل پر نور و بر|
    block |هست آن سلطان دلها منتظر|
  block
    block |تو بگردی روزها در سبزوار|
    block |آنچنان دل را نیابی ز اعتبار|
  block
    block |پس دل پژمردهٔ پوسیده‌جان|
    block |بر سر تخته نهی آن سو کشان|
  block
    block |که دل آوردم ترا ای شهریار|
    block |به ازین دل نبود اندر سبزوار|
  block
    block |گویدت این گورخانه‌ست ای جری|
    block |که دل مرده بدینجا آوری|
  block
    block |رو بیاور آن دلی کو شاه‌خوست|
    block |که امان سبزوار کون ازوست|
  block
    block |گویی آن دل زین جهان پنهان بود|
    block |زانک ظلمت با ضیا ضدان بود|
  block
    block |دشمنی آن دل از روز الست|
    block |سبزوار طبع را میراثی است|
  block
    block |زانک او بازست و دنیا شهر زاغ|
    block |دیدن ناجنس بر ناجنس داغ|
  block
    block |ور کند نرمی نفاقی می‌کند|
    block |ز استمالت ارتفاقی می‌کند|
  block
    block |می‌کند آری نه از بهر نیاز|
    block |تا که ناصح کم کند نصح دراز|
  block
    block |زانک این زاغ خس مردارجو|
    block |صد هزاران مکر دارد تو به تو|
  block
    block |گر پذیرند آن نفاقش را رهید|
    block |شد نفاقش عین صدق مستفید|
  block
    block |زانک آن صاحب دل با کر و فر|
    block |هست در بازار ما معیوب‌خر|
  block
    block |صاحب دل جو اگر بی‌جان نه‌ای|
    block |جنس دل شو گر ضد سلطان نه‌ای|
  block
    block |آنک زرق او خوش آید مر ترا|
    block |آن ولی تست نه خاص خدا|
  block
    block |هر که او بر خو و بر طبع تو زیست|
    block |پیش طبع تو ولی است و نبیست|
  block
    block |رو هوا بگذار تا بویت شود|
    block |وان مشام خوش عبرجویت شود|
  block
    block |از هوارانی دماغت فاسدست|
    block |مشک و عنبر پیش مغزت کاسدست|
  block
    block |حد ندارد این سخن و آهوی ما|
    block |می‌گریزد اندر آخر جابجا|