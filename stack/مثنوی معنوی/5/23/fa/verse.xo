
block |حکایت آن اعرابی کی سگ او از گرسنگی می‌مرد و انبان او پر نان و بر سگ نوحه می‌کرد و شعر می‌گفت و می‌گریست و سر و رو می‌زد و دریغش می‌آمد لقمه‌ای از انبان به سگ دادن|
  block
    block |آن سگی می‌مرد و گریان آن عرب|
    block |اشک می‌بارید و می‌گفت ای کرب|
  block
    block |سایلی بگذشت و گفت این گریه چیست|
    block |نوحه و زاری تو از بهر کیست|
  block
    block |گفت در ملکم سگی بد نیک‌خو|
    block |نک همی‌میرد میان راه او|
  block
    block |روز صیادم بد و شب پاسبان|
    block |تیزچشم و صیدگیر و دزدران|
  block
    block |گفت رنجش چیست زخمی خورده است|
    block |گفت جوع الکلب زارش کرده است|
  block
    block |گفت صبری کن برین رنج و حرض|
    block |صابران را فضل حق بخشد عوض|
  block
    block |بعد از آن گفتش کای سالار حر|
    block |چیست اندر دستت این انبان پر|
  block
    block |گفت نان و زاد و لوت دوش من|
    block |می‌کشانم بهر تقویت بدن|
  block
    block |گفت چون ندهی بدان سگ نان و زاد|
    block |گفت تا این حد ندارم مهر و داد|
  block
    block |دست ناید بی‌درم در راه نان|
    block |لیک هست آب دو دیده رایگان|
  block
    block |گفت خاکت بر سر ای پر باد مشک|
    block |که لب نان پیش تو بهتر ز اشک|
  block
    block |اشک خونست و به غم آبی شده|
    block |می‌نیرزد خاک خون بیهده|
  block
    block |کل خود را خوار کرد او چون بلیس|
    block |پارهٔ این کل نباشد جز خسیس|
  block
    block |من غلام آنک نفروشد وجود|
    block |جز بدان سلطان با افضال و جود|
  block
    block |چون بگرید آسمان گریان شود|
    block |چون بنالد چرخ یا رب خوان شود|
  block
    block |من غلام آن مس همت‌پرست|
    block |کو به غیر کیمیا نارد شکست|
  block
    block |دست اشکسته برآور در دعا|
    block |سوی اشکسته پرد فضل خدا|
  block
    block |گر رهایی بایدت زین چاه تنگ|
    block |ای برادر رو بر آذر بی‌درنگ|
  block
    block |مکر حق را بین و مکر خود بهل|
    block |ای ز مکرش مکر مکاران خجل|
  block
    block |چونک مکرت شد فنای مکر رب|
    block |برگشایی یک کمینی بوالعجب|
  block
    block |که کمینهٔ آن کمین باشد بقا|
    block |تا ابد اندر عروج و ارتقا|