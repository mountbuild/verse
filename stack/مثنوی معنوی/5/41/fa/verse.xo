
block |بقیهٔ قصهٔ آهو و آخر خران|
  block
    block |روزها آن آهوی خوش‌ناف نر|
    block |در شکنجه بود در اصطبل خر|
  block
    block |مضطرب در نزع چون ماهی ز خشک|
    block |در یکی حقه معذب پشک و مشک|
  block
    block |یک خرش گفتی که ها این بوالوحوش|
    block |طبع شاهان دارد و میران خموش|
  block
    block |وآن دگر تسخر زدی کز جر و مد|
    block |گوهر آوردست کی ارزان دهد|
  block
    block |وآن خری گفتی که با این نازکی|
    block |بر سریر شاه شو گو متکی|
  block
    block |آن خری شد تخمه وز خوردن بماند|
    block |پس برسم دعوت آهو را بخواند|
  block
    block |سر چنین کرد او که نه رو ای فلان|
    block |اشتهاام نیست هستم ناتوان|
  block
    block |گفت می‌دانم که نازی می‌کنی|
    block |یا ز ناموس احترازی می‌کنی|
  block
    block |گفت او با خود که آن طعمهٔ توست|
    block |که از آن اجزای تو زنده و نوست|
  block
    block |من الیف مرغزاری بوده‌ام|
    block |در زلال و روضه‌ها آسوده‌ام|
  block
    block |گر قضا انداخت ما را در عذاب|
    block |کی رود آن خو و طبع مستطاب|
  block
    block |گر گدا گشتم گدارو کی شوم|
    block |ور لباسم کهنه گردد من نوم|
  block
    block |سنبل و لاله و سپرغم نیز هم|
    block |با هزاران ناز و نفرت خورده‌ام|
  block
    block |گفت آری لاف می‌زن لاف‌لاف|
    block |در غریبی بس توان گفتن گزاف|
  block
    block |گفت نافم خود گواهی می‌دهد|
    block |منتی بر عود و عنبر می‌نهد|
  block
    block |لیک آن را کی شنود صاحب‌مشام|
    block |بر خر سرگین‌پرست آن شد حرام|
  block
    block |خر کمیز خر ببوید بر طریق|
    block |مشک چون عرضه کنم با این فریق|
  block
    block |بهر این گفت آن نبی مستجیب|
    block |رمز الاسلام فی‌الدنیا غریب|
  block
    block |زانک خویشانش هم از وی می‌رمند|
    block |گرچه با ذاتش ملایک هم‌دمند|
  block
    block |صورتش را جنس می‌بینند انام|
    block |لیک از وی می‌نیابند آن مشام|
  block
    block |هم‌چو شیری در میان نقش گاو|
    block |دور می‌بینش ولی او را مکاو|
  block
    block |ور بکاوی ترک گاو تن بگو|
    block |که بدرد گاو را آن شیرخو|
  block
    block |طبع گاوی از سرت بیرون کند|
    block |خوی حیوانی ز حیوان بر کند|
  block
    block |گاو باشی شیر گردی نزد او|
    block |گر تو با گاوی خوشی شیری مجو|