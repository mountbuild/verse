
block |یافته شدن گوهر و حلالی خواستن حاجبکان و کنیزکان شاه‌زاده از نصوح|
  block
    block |بعد از آن خوفی هلاک جان بده|
    block |مژده‌ها آمد که اینک گم شده|
  block
    block |بانگ آمد ناگهان که رفت بیم|
    block |یافت شد گم گشته آن در یتیم|
  block
    block |یافت شد واندر فرح در بافتیم|
    block |مژدگانی ده که گوهر یافتیم|
  block
    block |از غریو و نعره و دستک زدن|
    block |پر شده حمام قد زال الحزن|
  block
    block |آن نصوح رفته باز آمد به خویش|
    block |دید چشمش تابش صد روز بیش|
  block
    block |می حلالی خواست از وی هر کسی|
    block |بوسه می‌دادند بر دستش بسی|
  block
    block |بد گمان بردیم و کن ما را حلال|
    block |گوشت تو خوردیم اندر قیل و قال|
  block
    block |زانک ظن جمله بر وی بیش بود|
    block |زانک در قربت ز جمله پیش بود|
  block
    block |خاص دلاکش بد و محرم نصوح|
    block |بلک هم‌چون دو تنی یک گشته روح|
  block
    block |گوهر ار بردست او بردست و بس|
    block |زو ملازم‌تر به خاتون نیست کس|
  block
    block |اول او را خواست جستن در نبرد|
    block |بهر حرمت داشتش تاخیر کرد|
  block
    block |تا بود کان را بیندازد به جا|
    block |اندرین مهلت رهاند خویش را|
  block
    block |این حلالیها ازو می‌خواستند|
    block |وز برای عذر برمی‌خاستند|
  block
    block |گفت بد فضل خدای دادگر|
    block |ورنه زآنچم گفته شد هستم بتر|
  block
    block |چه حلالی خواست می‌باید ز من|
    block |که منم مجرم‌تر اهل زمن|
  block
    block |آنچ گفتندم ز بد از صد یکیست|
    block |بر من این کشفست ار کس را شکیست|
  block
    block |کس چه می‌داند ز من جز اندکی|
    block |از هزاران جرم و بد فعلم یکی|
  block
    block |من همی دانم و آن ستار من|
    block |جرمها و زشتی کردار من|
  block
    block |اول ابلیسی مرا استاد بود|
    block |بعد از آن ابلیس پیشم باد بود|
  block
    block |حق بدید آن جمله را نادیده کرد|
    block |تا نگردم در فضیحت روی‌زرد|
  block
    block |باز رحمت پوستین دوزیم کرد|
    block |توبهٔ شیرین چو جان روزیم کرد|
  block
    block |هر چه کردم جمله ناکرده گرفت|
    block |طاعت ناکرده آورده گرفت|
  block
    block |هم‌چو سرو و سوسنم آزاد کرد|
    block |هم‌چو بخت و دولتم دلشاد کرد|
  block
    block |نام من در نامهٔ پاکان نوشت|
    block |دوزخی بودم ببخشیدم بهشت|
  block
    block |آه کردم چون رسن شد آه من|
    block |گشت آویزان رسن در چاه من|
  block
    block |آن رسن بگرفتم و بیرون شدم|
    block |شاد و زفت و فربه و گلگون شدم|
  block
    block |در بن چاهی همی‌بودم زبون|
    block |در همه عالم نمی‌گنجم کنون|
  block
    block |آفرینها بر تو بادا ای خدا|
    block |ناگهان کردی مرا از غم جدا|
  block
    block |گر سر هر موی من یابد زبان|
    block |شکرهای تو نیاید در بیان|
  block
    block |می‌زنم نعره درین روضه و عیون|
    block |خلق را یا لیت قومی یعلمون|