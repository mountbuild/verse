
block |حکایت آن شخص کی از ترس خویشتن را در خانه‌ای انداخت رخها زرد چون زعفران لبها کبود چون نیل دست لرزان چون برگ درخت خداوند خانه پرسید کی خیرست چه واقعه است گفت بیرون خر می‌گیرند به سخره گفت مبارک خر می‌گیرند تو خر نیستی چه می‌ترسی گفت خر به جد می‌گیرند تمییز برخاسته است امروز ترسم کی مرا خر گیرند|
  block
    block |آن یکی در خانه‌ای در می‌گریخت|
    block |زرد رو و لب کبود و رنگ ریخت|
  block
    block |صاحب خانه بگفتش خیر هست|
    block |که همی لرزد ترا چون پیر دست|
  block
    block |واقعه چونست چون بگریختی|
    block |رنگ رخساره چنین چون ریختی|
  block
    block |گفت بهر سخرهٔ شاه حرون|
    block |خر همی‌گیرند امروز از برون|
  block
    block |گفت می‌گیرند کو خر جان عم|
    block |چون نه‌ای خر رو ترا زین چیست غم|
  block
    block |گفت بس جدند و گرم اندر گرفت|
    block |گر خرم گیرند هم نبود شگفت|
  block
    block |بهر خرگیری بر آوردند دست|
    block |جدجد تمییز هم برخاستست|
  block
    block |چونک بی‌تمییزیان‌مان سرورند|
    block |صاحب خر را به جای خر برند|
  block
    block |نیست شاه شهر ما بیهوده گیر|
    block |هست تمییزش سمیعست و بصیر|
  block
    block |آدمی باش و ز خرگیران مترس|
    block |خر نه‌ای ای عیسی دوران مترس|
  block
    block |چرخ چارم هم ز نور تو پرست|
    block |حاش لله که مقامت آخرست|
  block
    block |تو ز چرخ و اختران هم برتری|
    block |گرچه بهر مصلحت در آخری|
  block
    block |میر آخر دیگر و خر دیگرست|
    block |نه هر آنک اندر آخر شد خرست|
  block
    block |چه در افتادیم در دنبال خر|
    block |از گلستان گوی و از گلهای تر|
  block
    block |از انار و از ترنج و شاخ سیب|
    block |وز شراب و شاهدان بی‌حساب|
  block
    block |یا از آن دریا که موجش گوهرست|
    block |گوهرش گوینده و بیناورست|
  block
    block |یا از آن مرغان که گل‌چین می‌کنند|
    block |بیضه‌ها زرین و سیمین می‌کنند|
  block
    block |یا از آن بازان که کبکان پرورند|
    block |هم نگون اشکم هم استان می‌پرند|
  block
    block |نردبانهاییست پنهان در جهان|
    block |پایه پایه تا عنان آسمان|
  block
    block |هر گره را نردبانی دیگرست|
    block |هر روش را آسمانی دیگرست|
  block
    block |هر یکی از حال دیگر بی‌خبر|
    block |ملک با پهنا و بی‌پایان و سر|
  block
    block |این در آن حیران که او از چیست خوش|
    block |وآن درین خیره که حیرت چیستش|
  block
    block |صحن ارض الله واسع آمده|
    block |هر درختی از زمینی سر زده|
  block
    block |بر درختان شکر گویان برگ و شاخ|
    block |که زهی ملک و زهی عرصهٔ فراخ|
  block
    block |بلبلان گرد شکوفهٔ پر گره|
    block |که از آنچ می‌خوری ما را بده|
  block
    block |این سخن پایان ندارد کن رجوع|
    block |سوی آن روباه و شیر و سقم و جوع|