
block |در سبب ورود این حدیث مصطفی صلوات الله علیه که الکافر یاکل فی سبعة امعاء و الممن یاکل فی معا واحد|
  block
    block |کافران مهمان پیغامبر شدند|
    block |وقت شام ایشان به مسجد آمدند|
  block
    block |که آمدیم ای شاه ما اینجا قنق|
    block |ای تو مهمان‌دار سکان افق|
  block
    block |بی‌نواییم و رسیده ما ز دور|
    block |هین بیفشان بر سر ما فضل و نور|
  block
    block |گفت ای یاران من قسمت کنید|
    block |که شما پر از من و خوی منید|
  block
    block |پر بود اجسام هر لشکر ز شاه|
    block |زان زنندی تیغ بر اعدای جاه|
  block
    block |تو بخشم شه زنی آن تیغ را|
    block |ورنه بر اخوان چه خشم آید ترا|
  block
    block |بر برادر بی‌گناهی می‌زنی|
    block |عکس خشم شاه گرز ده‌منی|
  block
    block |شه یکی جانست و لشکر پر ازو|
    block |روح چون آبست واین اجسام جو|
  block
    block |آب روح شاه اگر شیرین بود|
    block |جمله جوها پر ز آب خوش شود|
  block
    block |که رعیت دین شه دارند و بس|
    block |این چنین فرمود سلطان عبس|
  block
    block |هر یکی یاری یکی مهمان گزید|
    block |در میان یک زفت بود و بی‌ندید|
  block
    block |جشم ضخمی داشت کس او را نبرد|
    block |ماند در مسجد چو اندر جام درد|
  block
    block |مصطفی بردش چو وا ماند از همه|
    block |هفت بز بد شیرده اندر رمه|
  block
    block |که مقیم خانه بودندی بزان|
    block |بهر دوشیدن برای وقت خوان|
  block
    block |نان و آش و شیر آن هر هفت بز|
    block |خورد آن بوقحط عوج ابن غز|
  block
    block |جمله اهل بیت خشم‌آلو شدند|
    block |که همه در شیر بز طامع بدند|
  block
    block |معده طبلی‌خوار هم‌چون طبل کرد|
    block |قسم هژده آدمی تنها بخورد|
  block
    block |وقت خفتن رفت و در حجره نشست|
    block |پس کنیزک از غضب در را ببست|
  block
    block |از برون زنجیر در را در فکند|
    block |که ازو بد خشمگین و دردمند|
  block
    block |گبر را در نیم‌شب یا صبحدم|
    block |چون تقاضا آمد و درد شکم|
  block
    block |از فراش خویش سوی در شتافت|
    block |دست بر در چون نهاد او بسته یافت|
  block
    block |در گشادن حیله کرد آن حیله‌ساز|
    block |نوع نوع و خود نشد آن بند باز|
  block
    block |شد تقاضا بر تقاضا خانه تنگ|
    block |ماند او حیران و بی‌درمان و دنگ|
  block
    block |حیله کرد او و به خواب اندر خزید|
    block |خویشتن در خواب در ویرانه دید|
  block
    block |زانک ویرانه بد اندر خاطرش|
    block |شد به خواب اندر همانجا منظرش|
  block
    block |خویش در ویرانهٔ خالی چو دید|
    block |او چنان محتاج اندر دم برید|
  block
    block |گشت بیدار و بدید آن جامه خواب|
    block |پر حدث دیوانه شد از اضطراب|
  block
    block |ز اندرون او برآمد صد خروش|
    block |زین چنین رسواییی بی خاک‌پوش|
  block
    block |گفت خوابم بتر از بیداریم|
    block |گه خورم این سو و آن سو می‌ریم|
  block
    block |بانگ می‌زد وا ثبورا وا ثبور|
    block |هم‌چنانک کافر اندر قعر گور|
  block
    block |منتظر که کی شود این شب به سر|
    block |یا برآید در گشادن بانگ در|
  block
    block |تا گریزد او چو تیری از کمان|
    block |تا نبیند هیچ کس او را چنان|
  block
    block |قصه بسیارست کوته می‌کنم|
    block |باز شد آن در رهید از درد و غم|