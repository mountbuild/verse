
block |اشارت آمدن از غیب به شیخ کی این دو سال به فرمان ما بستدی و بدادی بعد ازین بده و مستان دست در زیر حصیر می‌کن کی آن را چون  انبان بوهریره کردیم در حق تو هر چه خواهی بیابی تا یقین شود عالمیان  را کی ورای این عالمیست کی خاک به کف گیری زر شود مرده درو آید  زنده شود نحس اکبر در وی آید سعد اکبر شود کفر درو آید ایمان گردد  زهر درو آید تریاق شود نه داخل این  عالمست و نه خارج این عالم نه  تحت و نه فوق نه متصل نه منفصل بی‌چون و بی چگونه هر دم ازو  هزاران اثر و نمونه ظاهر می‌شود چنانک صنعت دست با صورت دست و  غمزهٔ چشم با صورت چشم و فصاحت زبان با صورت زبان نه داخلست  و نه خارج او نه متصل و نه منفصل والعاقل تکفیه الاشارة|
  block
    block |تا دو سال این کار کرد آن مرد کار|
    block |بعد از آن امر آمدش از کردگار|
  block
    block |بعد ازین می‌ده ولی از کس مخواه|
    block |ما بدادیمت ز غیب این دستگاه|
  block
    block |هر که خواهد از تو از یک تا هزار|
    block |دست در زیر حصیری کن بر آر|
  block
    block |هین ز گنج رحمت بی‌مر بده|
    block |در کف تو خاک گردد زر بده|
  block
    block |هر چه خواهندت بده مندیش از آن|
    block |داد یزدان را تو بیش از بیش دان|
  block
    block |دست زیر بوریا کن ای سند|
    block |از برای روی‌پوش چشم بد|
  block
    block |پس ز زیر بوریا پر کن تو مشت|
    block |ده به دست سایل بشکسته پشت|
  block
    block |بعد ازین از اجر ناممنون بده|
    block |هر که خواهد گوهر مکنون بده|
  block
    block |رو ید الله فوق ایدیهم تو باش|
    block |هم‌چو دست حق گزافی رزق پاش|
  block
    block |وام داران را ز عهده وا رهان|
    block |هم‌چو باران سبز کن فرش جهان|
  block
    block |بود یک سال دگر کارش همین|
    block |که بدادی زر ز کیسهٔ رب دین|
  block
    block |زر شدی خاک سیه اندر کفش|
    block |حاتم طایی گدایی در صفش|