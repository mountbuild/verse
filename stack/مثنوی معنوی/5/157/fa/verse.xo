
block |تمثیل فکر هر روزینه کی اندر دل آید به مهمان نو کی از اول روز در خانه فرود آید و فضیلت مهمان‌نوازی و ناز مهمان کشیدن و تحکم و بدخویی کند به خداوند خانه|
  block
    block |هر دمی فکری چو مهمان عزیز|
    block |آید اندر سینه‌ات هر روز نیز|
  block
    block |فکر را ای جان به جای شخص دان|
    block |زانک شخص از فکر دارد قدر و جان|
  block
    block |فکر غم گر راه شادی می‌زند|
    block |کارسازیهای شادی می‌کند|
  block
    block |خانه می‌روبد به تندی او ز غیر|
    block |تا در آید شادی نو ز اصل خیر|
  block
    block |می‌فشاند برگ زرد از شاخ دل|
    block |تا بروید برگ سبز متصل|
  block
    block |می‌کند بیخ سرور کهنه را|
    block |تا خرامد ذوق نو از ما ورا|
  block
    block |غم کند بیخ کژ پوسیده را|
    block |تا نماید بیخ رو پوشیده را|
  block
    block |غم ز دل هر چه بریزد یا برد|
    block |در عوض حقا که بهتر آورد|
  block
    block |خاصه آن را که یقینش باشد این|
    block |که بود غم بندهٔ اهل یقین|
  block
    block |گر ترش‌رویی نیارد ابر و برق|
    block |رز بسوزد از تبسمهای شرق|
  block
    block |سعد و نحس اندر دلت مهمان شود|
    block |چون ستاره خانه خانه می‌رود|
  block
    block |آن زمان که او مقیم برج تست|
    block |باش هم‌چون طالعش شیرین و چست|
  block
    block |تا که با مه چون شود او متصل|
    block |شکر گوید از تو با سلطان دل|
  block
    block |هفت سال ایوب با صبر و رضا|
    block |در بلا خوش بود با ضیف خدا|
  block
    block |تا چو وا گردد بلای سخت‌رو|
    block |پیش حق گوید به صدگون شکر او|
  block
    block |کز محبت با من محبوب کش|
    block |رو نکرد ایوب یک لحظه ترش|
  block
    block |از وفا و خجلت علم خدا|
    block |بود چون شیر و عسل او با بلا|
  block
    block |فکر در سینه در آید نو به نو|
    block |خند خندان پیش او تو باز رو|
  block
    block |که اعذنی خالقی من شره|
    block |لا تحرمنی انل من بره|
  block
    block |رب اوزعنی لشکر ما اری|
    block |لا تعقب حسرة لی ان مضی|
  block
    block |آن ضمیر رو ترش را پاس‌دار|
    block |آن ترش را چون شکر شیرین شمار|
  block
    block |ابر را گر هست ظاهر رو ترش|
    block |گلشن آرنده‌ست ابر و شوره‌کش|
  block
    block |فکر غم را تو مثال ابر دان|
    block |با ترش تو رو ترش کم کن چنان|
  block
    block |بوک آن گوهر به دست او بود|
    block |جهد کن تا از تو او راضی رود|
  block
    block |ور نباشد گوهر و نبود غنی|
    block |عادت شیرین خود افزون کنی|
  block
    block |جای دیگر سود دارد عادتت|
    block |ناگهان روزی بر آید حاجتت|
  block
    block |فکرتی کز شادیت مانع شود|
    block |آن به امر و حکمت صانع شود|
  block
    block |تو مخوان دو چار دانگش ای جوان|
    block |بوک نجمی باشد و صاحب‌قران|
  block
    block |تو مگو فرعیست او را اصل گیر|
    block |تا بوی پیوسته بر مقصود چیر|
  block
    block |ور تو آن را فرع گیری و مضر|
    block |چشم تو در اصل باشد منتظر|
  block
    block |زهر آمد انتظارش اندر چشش|
    block |دایما در مرگ باشی زان روش|
  block
    block |اصل دان آن را بگیرش در کنار|
    block |بازره دایم ز مرگ انتظار|