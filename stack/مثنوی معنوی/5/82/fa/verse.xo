
block |بازگشتن نمامان از حجرهٔ ایاز به سوی شاه توبره تهی و خجل هم‌چون بدگمانان در حق انبیا علیهم‌السلام بر وقت ظهور برائت و پاکی ایشان کی یوم تبیض وجوه و تسود وجوه و قوله تری الذین کذبوا علی الله وجوههم مسودة|
  block
    block |شاه قاصد گفت هین احوال چیست|
    block |که بغلتان از زر و همیان تهیست|
  block
    block |ور نهان کردید دینار و تسو|
    block |فر شادی در رخ و رخسار کو|
  block
    block |گرچه پنهان بیخ هر بیخ آورست|
    block |برگ سیماهم وجوهم اخضرست|
  block
    block |آنچ خورد آن بیخ از زهر و ز قند|
    block |نک منادی می‌کند شاخ بلند|
  block
    block |بیخ اگر بی‌برگ و از مایه تهیست|
    block |برگهای سبز اندر شاخ چیست|
  block
    block |بر زبان بیخ گل مهری نهد|
    block |شاخ دست و پا گواهی می‌دهد|
  block
    block |آن امینان جمله در عذر آمدند|
    block |هم‌چو سایه پیش مه ساجد شدند|
  block
    block |عذر آن گرمی و لاف و ما و من|
    block |پیش شه رفتند با تیغ و کفن|
  block
    block |از خجالت جمله انگشتان گزان|
    block |هر یکی می‌گفت کای شاه جهان|
  block
    block |گر بریزی خون حلالستت حلال|
    block |ور ببخشی هست انعام و نوال|
  block
    block |کرده‌ایم آنها که از ما می‌سزید|
    block |تا چه فرمایی تو ای شاه مجید|
  block
    block |گر ببخشی جرم ما ای دل‌فروز|
    block |شب شبیها کرده باشد روز روز|
  block
    block |گر ببخشی یافت نومیدی گشاد|
    block |ورنه صد چون ما فدای شاه باد|
  block
    block |گفت شه نه این نواز و این گداز|
    block |من نخواهم کرد هست آن ایاز|