
block |در بیان آنک ما سوی الله هر چیزی آکل و ماکولست هم‌چون آن مرغی کی قصد صید ملخ می‌کرد و به صید ملخ مشغول می‌بود و غافل بود از باز گرسنه کی از پس قفای او قصد صید او داشت اکنون ای آدمی صیاد آکل از صیاد و آکل خود آمن مباش اگر چه نمی‌بینیش به نظر چشم به نظر دلیل و عبرتش می‌بین تا چشم نیز باز شدن|
  block
    block |مرغکی اندر شکار کرم بود|
    block |گربه فرصت یافت او را در ربود|
  block
    block |آکل و ماکول بود و بی‌خبر|
    block |در شکار خود ز صیادی دگر|
  block
    block |دزد گرچه در شکار کاله‌ایست|
    block |شحنه با خصمانش در دنباله‌ایست|
  block
    block |عقل او مشغول رخت و قفل و در|
    block |غافل از شحنه‌ست و از آه سحر|
  block
    block |او چنان غرقست در سودای خود|
    block |غافلست از طالب و جویای خود|
  block
    block |گر حشیش آب و هوایی می‌خورد|
    block |معدهٔ حیوانش در پی می‌چرد|
  block
    block |آکل و ماکول آمد آن گیاه|
    block |هم‌چنین هر هستیی غیر اله|
  block
    block |و هو یطعمکم و لا یطعم چو اوست|
    block |نیست حق ماکول و آکل لحم و پوست|
  block
    block |آکل و ماکول کی ایمن بود|
    block |ز آکلی که اندر کمین ساکن بود|
  block
    block |امن ماکولان جذوب ماتمست|
    block |رو بدان درگاه کو لا یطعم است|
  block
    block |هر خیالی را خیالی می‌خورد|
    block |فکر آن فکر دگر را می‌چرد|
  block
    block |تو نتانی کز خیالی وا رهی|
    block |یا بخسپی که از آن بیرون جهی|
  block
    block |فکر زنبورست و آن خواب تو آب|
    block |چون شوی بیدار باز آید ذباب|
  block
    block |چند زنبور خیالی در پرد|
    block |می‌کشد این سو و آن سو می‌برد|
  block
    block |کمترین آکلانست این خیال|
    block |وآن دگرها را شناسد ذوالجلال|
  block
    block |هین گریز از جوق اکال غلیظ|
    block |سوی او که گفت ما ایمت حفیظ|
  block
    block |یا به سوی آن که او آن حفظ یافت|
    block |گر نتانی سوی آن حافظ شتافت|
  block
    block |دست را مسپار جز در دست پیر|
    block |حق شدست آن دست او را دستگیر|
  block
    block |پیر عقلت کودکی خو کرده است|
    block |از جوار نفس که اندر پرده است|
  block
    block |عقل کامل را قرین کن با خرد|
    block |تا که باز آید خرد زان خوی بد|
  block
    block |چونک دست خود به دست او نهی|
    block |پس ز دست آکلان بیرون جهی|
  block
    block |دست تو از اهل آن بیعت شود|
    block |که یدالله فوق ایدیهم بود|
  block
    block |چون بدادی دست خود در دست پیر|
    block |پیر حکمت که علیمست و خطیر|
  block
    block |کو نبی وقت خویشست ای مرید|
    block |تا ازو نور نبی آید پدید|
  block
    block |در حدیبیه شدی حاضر بدین|
    block |وآن صحابهٔ بیعتی را هم‌قرین|
  block
    block |پس ز ده یار مبشر آمدی|
    block |هم‌چو زر ده‌دهی خالص شدی|
  block
    block |تا معیت راست آید زانک مرد|
    block |با کسی جفتست کو را دوست کرد|
  block
    block |این جهان و آن جهان با او بود|
    block |وین حدیث احمد خوش‌خو بود|
  block
    block |گفت المرء مع محبوبه|
    block |لا یفک القلب من مطلوبه|
  block
    block |هر کجا دامست و دانه کم نشین|
    block |رو زبون‌گیرا زبون‌گیران ببین|
  block
    block |ای زبون‌گیر زبونان این بدان|
    block |دست هم بالای دستست ای جوان|
  block
    block |تو زبونی و زبون‌گیر ای عجب|
    block |هم تو صید و صیدگیر اندر طلب|
  block
    block |بین ایدی خلفهم سدا مباش|
    block |که نبینی خصم را وآن خصم فاش|
  block
    block |حرص صیادی ز صیدی مغفلست|
    block |دلبریی می‌کند او بی‌دلست|
  block
    block |تو کم از مرغی مباش اندر نشید|
    block |بین ایدی خلف عصفوری بدید|
  block
    block |چون به نزد دانه آید پیش و پس|
    block |چند گرداند سر و رو آن نفس|
  block
    block |کای عجب پیش و پسم صیاد هست|
    block |تا کشم از بیم او زین لقمه دست|
  block
    block |تو ببین پس قصهٔ فجار را|
    block |پیش بنگر مرگ یار و جار را|
  block
    block |که هلاکت دادشان بی‌آلتی|
    block |او قرین تست در هر حالتی|
  block
    block |حق شکنجه کرد و گرز و دست نیست|
    block |پس بدان بی‌دست حق داورکنیست|
  block
    block |آنک می‌گفتی اگر حق هست کو|
    block |در شکنجه او مقر می‌شد که هو|
  block
    block |آنک می‌گفت این بعیدست و عجیب|
    block |اشک می‌راند و همی گفت ای قریب|
  block
    block |چون فرار از دام واجب دیده است|
    block |دام تو خود بر پرت چفسیده است|
  block
    block |بر کنم من میخ این منحوس دام|
    block |از پی کامی نباشم طلخ‌کام|
  block
    block |درخور عقل تو گفتم این جواب|
    block |فهم کن وز جست و جو رو بر متاب|
  block
    block |بسکل این حبلی که حرص است و حسد|
    block |یاد کن فی جیدها حبل مسد|