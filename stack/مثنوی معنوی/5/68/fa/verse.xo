
block |فرستادن عزرائیل ملک العزم و الحزم را علیه‌السلام ببر گرفتن  حفنه‌ای خاک تا شود جسم آدم چالاک عیله‌السلام و الصلوة|
  block
    block |گفت یزدان زو عزرائیل را|
    block |که ببین آن خاک پر تخییل را|
  block
    block |آن ضعیف زال ظالم را بیاب|
    block |مشت خاکی هین بیاور با شتاب|
  block
    block |رفت عزرائیل سرهنگ قضا|
    block |سوی کرهٔ خاک بهر اقتضا|
  block
    block |خاک بر قانون نفیر آغاز کرد|
    block |داد سوگندش بسی سوگند خورد|
  block
    block |کای غلام خاص و ای حمال عرش|
    block |ای مطاع الامر اندر عرش و فرش|
  block
    block |رو به حق رحمت رحمن فرد|
    block |رو به حق آنک با تو لطف کرد|
  block
    block |حق شاهی که جز او معبود نیست|
    block |پیش او زاری کس مردود نیست|
  block
    block |گفت نتوانم بدین افسون که من|
    block |رو بتابم ز آمر سر و علن|
  block
    block |گفت آخر امر فرمود او به حلم|
    block |هر دو امرند آن بگیر از راه علم|
  block
    block |گفت آن تاویل باشد یا قیاس|
    block |در صریح امر کم جو التباس|
  block
    block |فکر خود را گر کنی تاویل به|
    block |که کنی تاویل این نامشتبه|
  block
    block |دل همی‌سوزد مرا بر لابه‌ات|
    block |سینه‌ام پر خون شد از شورابه‌ات|
  block
    block |نیستم بی‌رحم بل زان هر سه پاک|
    block |رحم بیشستم ز درد دردناک|
  block
    block |گر طبانجه می‌زنم من بر یتیم|
    block |ور دهد حلوا به دستش آن حلیم|
  block
    block |این طبانجه خوشتر از حلوای او|
    block |ور شود غره به حلوا وای او|
  block
    block |بر نفیر تو جگر می‌سوزدم|
    block |لیک حق لطفی همی‌آموزدم|
  block
    block |لطف مخفی در میان قهرها|
    block |در حدث پنهان عقیق بی‌بها|
  block
    block |قهر حق بهتر ز صد حلم منست|
    block |منع کردن جان ز حق جان کندنست|
  block
    block |بترین قهرش به از حلم دو کون|
    block |نعم رب‌العالمین و نعم عون|
  block
    block |لطفهای مضمر اندر قهر او|
    block |جان سپردن جان فزاید بهر او|
  block
    block |هین رها کن بدگمانی و ضلال|
    block |سر قدم کن چونک فرمودت تعال|
  block
    block |آن تعال او تعالیها دهد|
    block |مستی و جفت و نهالیها دهد|
  block
    block |باری آن امر سنی را هیچ هیچ|
    block |من نیارم کرد وهن و پیچ پیچ|
  block
    block |این همه بشنید آن خاک نژند|
    block |زان گمان بد بدش در گوش بند|
  block
    block |باز از نوعی دگر آن خاک پست|
    block |لابه و سجده همی‌کرد او چو مست|
  block
    block |گفت نه برخیز نبود زین زیان|
    block |من سر و جان می‌نهم رهن و ضمان|
  block
    block |لابه مندیش و مکن لابه دگر|
    block |جز بدان شاه رحیم دادگر|
  block
    block |بنده فرمانم نیارم ترک کرد|
    block |امر او کز بحر انگیزید گرد|
  block
    block |جز از آن خلاق گوش و چشم و سر|
    block |نشنوم از جان خود هم خیر و شر|
  block
    block |گوش من از گفت غیر او کرست|
    block |او مرا از جان شیرین جان‌ترست|
  block
    block |جان ازو آمد نیامد او ز جان|
    block |صدهزاران جان دهم او رایگان|
  block
    block |جان کی باشد کش گزینم بر کریم|
    block |کیک چه بود که بسوزم زو گلیم|
  block
    block |من ندانم خیر الا خیر او|
    block |صم و بکم و عمی من از غیر او|
  block
    block |گوش من کرست از زاری‌کنان|
    block |که منم در کف او هم‌چون سنان|