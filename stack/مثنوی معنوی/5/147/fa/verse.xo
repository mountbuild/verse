
block |رفتن امیر خشم‌آلود برای گوشمال زاهد|
  block
    block |میر چون آتش شد و برجست راست|
    block |گفت بنما خانهٔ زاهد کجاست|
  block
    block |تا بدین گرز گران کوبم سرش|
    block |آن سر بی‌دانش مادرغرش|
  block
    block |او چه داند امر معروف از سگی|
    block |طالب معروفی است و شهرگی|
  block
    block |تا بدین سالوس خود را جا کند|
    block |تا به چیزی خویشتن پیدا کند|
  block
    block |کو ندارد خود هنر الا همان|
    block |که تسلس می‌کند با این و آن|
  block
    block |او اگر دیوانه است و فتنه‌کاو|
    block |داروی دیوانه باشد کیر گاو|
  block
    block |تا که شیطان از سرش بیرون رود|
    block |بی‌لت خربندگان خر چون رود|
  block
    block |میر بیرون جست دبوسی بدست|
    block |نیم شب آمد به زاهد نیم‌مست|
  block
    block |خواست کشتن مرد زاهد را ز خشم|
    block |مرد زاهد گشت پنهان زیر پشم|
  block
    block |مرد زاهد می‌شنید از میر آن|
    block |زیر پشم آن رسن‌تابان نهان|
  block
    block |گفت در رو گفتن زشتی مرد|
    block |آینه تاند که رو را سخت کرد|
  block
    block |روی باید آینه‌وار آهنین|
    block |تات گوید روی زشت خود ببین|