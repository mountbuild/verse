
block |تفسیر اسفل سافلین الا الذین آمنوا و عملوا الصالحات فلهم اجر غیر ممنون|
  block
    block |لیک گر باشد طبیبش نور حق|
    block |نیست از پیری و تب نقصان و دق|
  block
    block |سستی او هست چون سستی مست|
    block |که اندر آن سستیش رشک رستمست|
  block
    block |گر بمیرد استخوانش غرق ذوق|
    block |ذره ذره‌ش در شعاع نور شوق|
  block
    block |وآنک آنش نیست باغ بی‌ثمر|
    block |که خزانش می‌کند زیر و زبر|
  block
    block |گل نماند خارها ماند سیاه|
    block |زرد و بی‌مغز آمده چون تل کاه|
  block
    block |تا چه زلت کرد آن باغ ای خدا|
    block |که ازو این حله‌ها گردد جدا|
  block
    block |خویشتن را دید و دید خویشتن|
    block |زهر قتالست هین ای ممتحن|
  block
    block |شاهدی کز عشق او عالم گریست|
    block |عالمش می‌راند از خود جرم چیست|
  block
    block |جرم آنک زیور عاریه بست|
    block |کرد دعوی کین حلل ملک منست|
  block
    block |واستانیم آن که تا داند یقین|
    block |خرمن آن ماست خوبان دانه‌چین|
  block
    block |تا بداند کان حلل عاریه بود|
    block |پرتوی بود آن ز خورشید وجود|
  block
    block |آن جمال و قدرت و فضل و هنر|
    block |ز آفتاب حسن کرد این سو سفر|
  block
    block |باز می‌گردند چون استارها|
    block |نور آن خورشید ازین دیوارها|
  block
    block |پرتو خورشید شد وا جایگاه|
    block |ماند هر دیوار تاریک و سیاه|
  block
    block |آنک کرد او در رخ خوبانت دنگ|
    block |نور خورشیدست از شیشهٔ سه رنگ|
  block
    block |شیشه‌های رنگ رنگ آن نور را|
    block |می‌نمایند این چنین رنگین بما|
  block
    block |چون نماند شیشه‌های رنگ‌رنگ|
    block |نور بی‌رنگت کند آنگاه دنگ|
  block
    block |خوی کن بی‌شیشه دیدن نور را|
    block |تا چو شیشه بشکند نبود عمی|
  block
    block |قانعی با دانش آموخته|
    block |در چراغ غیر چشم افروخته|
  block
    block |او چراغ خویش برباید که تا|
    block |تو بدانی مستعیری نی‌فتا|
  block
    block |گر تو کردی شکر و سعی مجتهد|
    block |غم مخور که صد چنان بازت دهد|
  block
    block |ور نکردی شکر اکنون خون گری|
    block |که شدست آن حسن از کافر بری|
  block
    block |امة الکفران اضل اعمالهم|
    block |امة الایمان اصلح بالهم|
  block
    block |گم شد از بی‌شکر خوبی و هنر|
    block |که دگر هرگز نبیند زان اثر|
  block
    block |خویشی و بی‌خویشی و سکر وداد|
    block |رفت زان سان که نیاردشان به یاد|
  block
    block |که اضل اعمالهم ای کافران|
    block |جستن کامست از هر کام‌ران|
  block
    block |جز ز اهل شکر و اصحاب وفا|
    block |که مریشان راست دولت در قفا|
  block
    block |دولت رفته کجا قوت دهد|
    block |دولت آینده خاصیت دهد|
  block
    block |قرض ده زین دولت اندر اقرضوا|
    block |تا که صد دولت ببینی پیش رو|
  block
    block |اندکی زین شرب کم کن بهر خویش|
    block |تا که حوض کوثری یابی به پیش|
  block
    block |جرعه بر خاک وفا آنکس که ریخت|
    block |کی تواند صید دولت زو گریخت|
  block
    block |خوش کند دلشان که اصلح بالهم|
    block |رد من بعد التوی انزالهم|
  block
    block |ای اجل وی ترک غارت‌ساز ده|
    block |هر چه بردی زین شکوران باز ده|
  block
    block |وا دهد ایشان بنپذیرند آن|
    block |زانک منعم گشته‌اند از رخت جان|
  block
    block |صوفییم و خرقه‌ها انداختیم|
    block |باز نستانیم چون در باختیم|
  block
    block |ما عوض دیدیم آنگه چون عوض|
    block |رفت از ما حاجت و حرص و غرض|
  block
    block |ز آب شور و مهلکی بیرون شدیم|
    block |بر رحیق و چشمهٔ کوثر زدیم|
  block
    block |آنچ کردی ای جهان با دیگران|
    block |بی‌وفایی و فن و ناز گران|
  block
    block |بر سرت ریزیم ما بهر جزا|
    block |که شهیدیم آمده اندر غزا|
  block
    block |تا بدانی که خدای پاک را|
    block |بندگان هستند پر حمله و مری|
  block
    block |سبلت تزویر دنیا بر کنند|
    block |خیمه را بر باروی نصرت زنند|
  block
    block |این شهیدان باز نو غازی شدند|
    block |وین اسیران باز بر نصرت زدند|
  block
    block |سر برآوردند باز از نیستی|
    block |که ببین ما را گر اکمه نیستی|
  block
    block |تا بدانی در عدم خورشیدهاست|
    block |وآنچ اینجا آفتاب آنجا سهاست|
  block
    block |در عدم هستی برادر چون بود|
    block |ضد اندر ضد چون مکنون بود|
  block
    block |یخرج الحی من المیت بدان|
    block |که عدم آمد امید عابدان|
  block
    block |مرد کارنده که انبارش تهیست|
    block |شاد و خوش نه بر امید نیستیست|
  block
    block |که بروید آن ز سوی نیستی|
    block |فهم کن گر واقف معنیستی|
  block
    block |دم به دم از نیستی تو منتظر|
    block |که بیابی فهم و ذوق آرام و بر|
  block
    block |نیست دستوری گشاد این راز را|
    block |ورنه بغدادی کنم ابخاز را|
  block
    block |پس خزانهٔ صنع حق باشد عدم|
    block |که بر آرد زو عطاها دم به دم|
  block
    block |مبدع آمد حق و مبدع آن بود|
    block |که برآرد فرع بی‌اصل و سند|