
block |در بیان آنک صفا و سادگی نفس مطمنه از فکرتها مشوش شود چنانک بر روی آینه چیزی نویسی یا نقش کنی اگر چه پاک کنی داغی بماند و نقصانی|
  block
    block |روی نفس مطمئنه در جسد|
    block |زخم ناخنهای فکرت می‌کشد|
  block
    block |فکرت بد ناخن پر زهر دان|
    block |می‌خراشد در تعمق روی جان|
  block
    block |تا گشاید عقدهٔ اشکال را|
    block |در حدث کردست زرین بیل را|
  block
    block |عقده را بگشاده گیر ای منتهی|
    block |عقدهٔ سختست بر کیسهٔ تهی|
  block
    block |دز گشاد عقده‌ها گشتی تو پیر|
    block |عقدهٔ چندی دگر بگشاده گیر|
  block
    block |عقده‌ای که آن بر گلوی ماست سخت|
    block |که بدانی که خسی یا نیک‌بخت|
  block
    block |حل این اشکال کن گر آدمی|
    block |خرج این کن دم اگر آدم‌دمی|
  block
    block |حد اعیان و عرض دانسته گیر|
    block |حد خود را دان که نبود زین گزیر|
  block
    block |چون بدانی حد خود زین حدگریز|
    block |تا به بی‌حد در رسی ای خاک‌بیز|
  block
    block |عمر در محمول و در موضوع رفت|
    block |بی‌بصیرت عمر در مسموع رفت|
  block
    block |هر دلیلی بی‌نتیجه و بی‌اثر|
    block |باطل آمد در نتیجهٔ خود نگر|
  block
    block |جز به مصنوعی ندیدی صانعی|
    block |بر قیاس اقترانی قانعی|
  block
    block |می‌فزاید در وسایط فلسفی|
    block |از دلایل باز برعکسش صفی|
  block
    block |این گریزد از دلیل و از حجاب|
    block |از پی مدلول سر برده به جیب|
  block
    block |گر دخان او را دلیل آتشست|
    block |بی‌دخان ما را در آن آتش خوشست|
  block
    block |خاصه این آتش که از قرب ولا|
    block |از دخان نزدیک‌تر آمد به ما|
  block
    block |پس سیه‌کاری بود رفتن ز جان|
    block |بهر تخییلات جان سوی دخان|