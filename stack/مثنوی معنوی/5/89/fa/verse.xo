
block |در بیان آنک دعای عارف واصل و درخواست او از حق هم‌چو درخواست حقست از خویشتن کی کنت له سمعا و بصرا و لسانا و یدا و قوله و ما رمیت اذ رمیت و لکن الله رمی و آیات و اخبار و آثار درین بسیارست و شرح سبب ساختن حق تا مجرم را گوش گرفته بتوبهٔ نصوح آورد|
  block
    block |آن دعا از هفت گردون در گذشت|
    block |کار آن مسکین به آخر خوب گشت|
  block
    block |که آن دعای شیخ نه چون هر دعاست|
    block |فانی است و گفت او گفت خداست|
  block
    block |چون خدا از خود سؤال و کد کند|
    block |پس دعای خویش را چون رد کند|
  block
    block |یک سبب انگیخت صنع ذوالجلال|
    block |که رهانیدش ز نفرین و وبال|
  block
    block |اندر آن حمام پر می‌کرد طشت|
    block |گوهری از دختر شه یاوه گشت|
  block
    block |گوهری از حلقه‌های گوش او|
    block |یاوه گشت و هر زنی در جست و جو|
  block
    block |پس در حمام را بستند سخت|
    block |تا بجویند اولش در پیچ رخت|
  block
    block |رختها جستند و آن پیدا نشد|
    block |دزد گوهر نیز هم رسوا نشد|
  block
    block |پس به جد جستن گرفتند از گزاف|
    block |در دهان و گوش و اندر هر شکاف|
  block
    block |در شکاف تحت و فوق و هر طرف|
    block |جست و جو کردند دری خوش صدف|
  block
    block |بانگ آمد که همه عریان شوید|
    block |هر که هستید ار عجوز و گر نوید|
  block
    block |یک به یک را حاجبه جستن گرفت|
    block |تا پدید آید گهردانهٔ شگفت|
  block
    block |آن نصوح از ترس شد در خلوتی|
    block |روی زرد و لب کبود از خشیتی|
  block
    block |پیش چشم خویش او می‌دید مرگ|
    block |رفت و می‌لرزید او مانند برگ|
  block
    block |گفت یارب بارها برگشته‌ام|
    block |توبه‌ها و عهدها بشکسته‌ام|
  block
    block |کرده‌ام آنها که از من می‌سزید|
    block |تا چنین سیل سیاهی در رسید|
  block
    block |نوبت جستن اگر در من رسد|
    block |وه که جان من چه سختیها کشد|
  block
    block |در جگر افتاده‌استم صد شرر|
    block |در مناجاتم ببین بوی جگر|
  block
    block |این چنین اندوه کافر را مباد|
    block |دامن رحمت گرفتم داد داد|
  block
    block |کاشکی مادر نزادی مر مرا|
    block |یا مرا شیری بخوردی در چرا|
  block
    block |ای خدا آن کن که از تو می‌سزد|
    block |که ز هر سوراخ مارم می‌گزد|
  block
    block |جان سنگین دارم و دل آهنین|
    block |ورنه خون گشتی درین رنج و حنین|
  block
    block |وقت تنگ آمد مرا و یک نفس|
    block |پادشاهی کن مرا فریاد رس|
  block
    block |گر مرا این بار ستاری کنی|
    block |توبه کردم من ز هر ناکردنی|
  block
    block |توبه‌ام بپذیر این بار دگر|
    block |تا ببندم بهر توبه صد کمر|
  block
    block |من اگر این بار تقصیری کنم|
    block |پس دگر مشنو دعا و گفتنم|
  block
    block |این همی زارید و صد قطره روان|
    block |که در افتادم به جلاد و عوان|
  block
    block |تا نمیرد هیچ افرنگی چنین|
    block |هیچ ملحد را مبادا این حنین|
  block
    block |نوحه‌ها کرد او بر جان خویش|
    block |روی عزرائیل دیده پیش پیش|
  block
    block |ای خدا و ای خدا چندان بگفت|
    block |که آن در و دیوار با او گشت جفت|
  block
    block |در میان یارب و یارب بد او|
    block |بانگ آمد از میان جست و جو|