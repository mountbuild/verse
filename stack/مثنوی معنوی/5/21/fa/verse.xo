
block |در بیان آنک لطف حق را همه کس داند و قهر حق را همه کس داند و همه از قهر حق گریزانند و به لطف حق در آویزان اما حق تعالی قهرها را در لطف پنهان کرد و لطفها را در قهر پنهان کرد نعل بازگونه و تلبیس و مکرالله بود تا اهل تمیز و ینظر به نور الله از حالی‌بینان و ظاهربینان جدا شوند کی لیبلوکم ایکم احسن عملا|
  block
    block |گفت درویشی به درویشی که تو|
    block |چون بدیدی حضرت حق را بگو|
  block
    block |گفت بی‌چون دیدم اما بهر قال|
    block |بازگویم مختصر آن را مثال|
  block
    block |دیدمش سوی چپ او آذری|
    block |سوی دست راست جوی کوثری|
  block
    block |سوی چپش بس جهان‌سوز آتشی|
    block |سوی دست راستش جوی خوشی|
  block
    block |سوی آن آتش گروهی برده دست|
    block |بهر آن کوثر گروهی شاد و مست|
  block
    block |لیک لعب بازگونه بود سخت|
    block |پیش پای هر شقی و نیکبخت|
  block
    block |هر که در آتش همی رفت و شرر|
    block |از میان آب بر می‌کرد سر|
  block
    block |هر که سوی آب می‌رفت از میان|
    block |او در آتش یافت می‌شد در زمان|
  block
    block |هر که سوی راست شد و آب زلال|
    block |سر ز آتش بر زد از سوی شمال|
  block
    block |وانک شد سوی شمال آتشین|
    block |سر برون می‌کرد از سوی یمین|
  block
    block |کم کسی بر سر این مضمر زدی|
    block |لاجرم کم کس در آن آتش شدی|
  block
    block |جز کسی که بر سرش اقبال ریخت|
    block |کو رها کرد آب و در آتش گریخت|
  block
    block |کرده ذوق نقد را معبود خلق|
    block |لاجرم زین لعب مغبون بود خلق|
  block
    block |جوق‌جوق وصف صف از حرص و شتاب|
    block |محترز ز آتش گریزان سوی آب|
  block
    block |لاجرم ز آتش برآوردند سر|
    block |اعتبارالاعتبار ای بی‌خبر|
  block
    block |بانگ می‌زد آتش ای گیجان گول|
    block |من نیم آتش منم چشمهٔ قبول|
  block
    block |چشم‌بندی کرده‌اند ای بی‌نظر|
    block |در من آی و هیچ مگریز از شرر|
  block
    block |ای خلیل اینجا شرار و دود نیست|
    block |جز که سحر و خدعهٔ نمرود نیست|
  block
    block |چون خلیل حق اگر فرزانه‌ای|
    block |آتش آب تست و تو پروانه‌ای|
  block
    block |جان پروانه همی‌دارد ندا|
    block |کای دریغا صد هزارم پر بدی|
  block
    block |تا همی سوزید ز آتش بی‌امان|
    block |کوری چشم و دل نامحرمان|
  block
    block |بر من آرد رحم جاهل از خری|
    block |من برو رحم آرم از بینش‌وری|
  block
    block |خاصه این آتش که جان آبهاست|
    block |کار پروانه به عکس کار ماست|
  block
    block |او ببینند نور و در ناری رود|
    block |دل ببیند نار و در نوری شود|
  block
    block |این چنین لعب آمد از رب جلیل|
    block |تا ببینی کیست از آل خلیل|
  block
    block |آتشی را شکل آبی داده‌اند|
    block |واندر آتش چشمه‌ای بگشاده‌اند|
  block
    block |ساحری صحن برنجی را به فن|
    block |صحن پر کرمی کند در انجمن|
  block
    block |خانه را او پر ز کزدمها نمود|
    block |از دم سحر و خود آن کزدم نبود|
  block
    block |چونک جادو می‌نماید صد چنین|
    block |چون بود دستان جادوآفرین|
  block
    block |لاجرم از سحر یزدان قرن قرن|
    block |اندر افتادند چون زن زیر پهن|
  block
    block |ساحرانشان بنده بودند و غلام|
    block |اندر افتادند چون صعوه به دام|
  block
    block |هین بخوان قرآن ببین سحر حلال|
    block |سرنگونی مکرهای کالجبال|
  block
    block |من نیم فرعون کایم سوی نیل|
    block |سوی آتش می‌روم من چون خلیل|
  block
    block |نیست آتش هست آن ماء معین|
    block |وآن دگر از مکر آب آتشین|
  block
    block |پس نکو گفت آن رسول خوش‌جواز|
    block |ذره‌ای عقلت به از صوم و نماز|
  block
    block |زانک عقلت جوهرست این دو عرض|
    block |این دو در تکمیل آن شد مفترض|
  block
    block |تا جلا باشد مر آن آیینه را|
    block |که صفا آید ز طاعت سینه را|
  block
    block |لیک گر آیینه از بن فاسدست|
    block |صیقل او را دیر باز آرد به دست|
  block
    block |وان گزین آیینه که خوش مغرس است|
    block |اندکی صیقل گری آن را بس است|