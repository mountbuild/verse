
block |باز جواب گفتن ابلیس معاویه را|
  block
    block |گفت ما اول فرشته بوده‌ایم|
    block |راه طاعت را بجان پیموده‌ایم|
  block
    block |سالکان راه را محرم بدیم|
    block |ساکنان عرش را همدم بدیم|
  block
    block |پیشهٔ اول کجا از دل رود|
    block |مهر اول کی ز دل بیرون شود|
  block
    block |در سفر گر روم بینی یا ختن|
    block |از دل تو کی رود حب الوطن|
  block
    block |ما هم از مستان این می بوده‌ایم|
    block |عاشقان درگه وی بوده‌ایم|
  block
    block |ناف ما بر مهر او ببریده‌اند|
    block |عشق او در جان ما کاریده‌اند|
  block
    block |روز نیکو دیده‌ایم از روزگار|
    block |آب رحمت خورده‌ایم اندر بهار|
  block
    block |نی که ما را دست فضلش کاشتست|
    block |از عدم ما را نه او بر داشتست|
  block
    block |ای بسا کز وی نوازش دیده‌ایم|
    block |در گلستان رضا گردیده‌ایم|
  block
    block |بر سر ما دست رحمت می‌نهاد|
    block |چشمه‌های لطف از ما می‌گشاد|
  block
    block |وقت طفلی‌ام که بودم شیرجو|
    block |گاهوارم را کی جنبانید او|
  block
    block |از کی خوردم شیر غیر شیر او|
    block |کی مرا پرورد جز تدبیر او|
  block
    block |خوی کان با شیر رفت اندر وجود|
    block |کی توان آن را ز مردم واگشود|
  block
    block |گر عتابی کرد دریای کرم|
    block |بسته کی گردند درهای کرم|
  block
    block |اصل نقدش داد و لطف و بخششست|
    block |قهر بر وی چون غباری از غشست|
  block
    block |از برای لطف عالم را بساخت|
    block |ذره‌ها را آفتاب او نواخت|
  block
    block |فرقت از قهرش اگر آبستنست|
    block |بهر قدر وصل او دانستنست|
  block
    block |تا دهد جان را فراقش گوشمال|
    block |جان بداند قدر ایام وصال|
  block
    block |گفت پیغامبر که حق فرموده است|
    block |قصد من از خلق احسان بوده است|
  block
    block |آفریدم تا ز من سودی کنند|
    block |تا ز شهدم دست‌آلودی کنند|
  block
    block |نه برای آنک تا سودی کنم|
    block |وز برهنه من قبایی بر کنم|
  block
    block |چند روزی که ز پیشم رانده‌ست|
    block |چشم من در روی خوبش مانده‌ست|
  block
    block |کز چنان رویی چنین قهر ای عجب|
    block |هر کسی مشغول گشته در سبب|
  block
    block |من سبب را ننگرم کان حادثست|
    block |زانک حادث حادثی را باعثست|
  block
    block |لطف سابق را نظاره می‌کنم|
    block |هرچه آن حادث دو پاره می‌کنم|
  block
    block |ترک سجده از حسد گیرم که بود|
    block |آن حسد از عشق خیزد نه از جحود|
  block
    block |هر حسد از دوستی خیزد یقین|
    block |که شود با دوست غیری همنشین|
  block
    block |هست شرط دوستی غیرت‌پزی|
    block |همچو شرط عطسه گفتن دیر زی|
  block
    block |چونک بر نطعش جز این بازی نبود|
    block |گفت بازی کن چه دانم در فزود|
  block
    block |آن یکی بازی که بد من باختم|
    block |خویشتن را در بلا انداختم|
  block
    block |در بلا هم می‌چشم لذات او|
    block |مات اویم مات اویم مات او|
  block
    block |چون رهاند خویشتن را ای سره|
    block |هیچ کس در شش جهت از ششدره|
  block
    block |جزو شش از کل شش چون وا رهد|
    block |خاصه که بی چون مرورا کژ نهد|
  block
    block |هر که در شش او درون آتشست|
    block |اوش برهاند که خلاق ششست|
  block
    block |خود اگر کفرست و گر ایمان او|
    block |دست‌باف حضرتست و آن او|