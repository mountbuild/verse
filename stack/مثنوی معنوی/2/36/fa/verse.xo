
block |عتاب کردن حق تعالی موسی را علیه  السلام از بهر آن شبان|
  block
    block |وحی آمد سوی موسی از خدا|
    block |بندهٔ ما را ز ما کردی جدا|
  block
    block |تو برای وصل کردن آمدی|
    block |یا برای فصل کردن آمدی|
  block
    block |تا توانی پا منه اندر فراق|
    block |ابغض الاشیاء عندی الطلاق|
  block
    block |هر کسی را سیرتی بنهاده‌ام|
    block |هر کسی را اصطلاحی داده‌ام|
  block
    block |در حق او مدح و در حق تو ذم|
    block |در حق او شهد و در حق تو سم|
  block
    block |ما بری از پاک و ناپاکی همه|
    block |از گرانجانی و چالاکی همه|
  block
    block |من نکردم امر تا سودی کنم|
    block |بلک تا بر بندگان جودی کنم|
  block
    block |هندوان را اصطلاح هند مدح|
    block |سندیان را اصطلاح سند مدح|
  block
    block |من نگردم پاک از تسبیحشان|
    block |پاک هم ایشان شوند و درفشان|
  block
    block |ما زبان را ننگریم و قال را|
    block |ما روان را بنگریم و حال را|
  block
    block |ناظر قلبیم اگر خاشع بود|
    block |گرچه گفت لفظ ناخاضع رود|
  block
    block |زانک دل جوهر بود گفتن عرض|
    block |پس طفیل آمد عرض جوهر غرض|
  block
    block |چند ازین الفاظ و اضمار و مجاز|
    block |سوز خواهم سوز با آن سوز ساز|
  block
    block |آتشی از عشق در جان بر فروز|
    block |سر بسر فکر و عبارت را بسوز|
  block
    block |موسیا آداب‌دانان دیگرند|
    block |سوخته جان و روانان دیگرند|
  block
    block |عاشقان را هر نفس سوزیدنیست|
    block |بر ده ویران خراج و عشر نیست|
  block
    block |گر خطا گوید ورا خاطی مگو|
    block |گر بود پر خون شهید او را مشو|
  block
    block |خون شهیدان را ز آب اولیترست|
    block |این خطا را صد صواب اولیترست|
  block
    block |در درون کعبه رسم قبله نیست|
    block |چه غم از غواص را پاچیله نیست|
  block
    block |تو ز سرمستان قلاوزی مجو|
    block |جامه‌چاکان را چه فرمایی رفو|
  block
    block |ملت عشق از همه دینها جداست|
    block |عاشقان را ملت و مذهب خداست|
  block
    block |لعل را گر مهر نبود باک نیست|
    block |عشق در دریای غم غمناک نیست|