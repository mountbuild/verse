
block |اعتماد کردن بر تملق و وفای خرس|
  block
    block |اژدهایی خرس را در می‌کشید|
    block |شیر مردی رفت و فریادش رسید|
  block
    block |شیر مردانند در عالم مدد|
    block |آن زمان کافغان مظلومان رسد|
  block
    block |بانگ مظلومان ز هر جا بشنوند|
    block |آن طرف چون رحمت حق می‌دوند|
  block
    block |آن ستونهای خللهای جهان|
    block |آن طبیبان مرضهای نهان|
  block
    block |محض مهر و داوری و رحمتند|
    block |همچو حق بی علت و بی رشوتند|
  block
    block |این چه یاری می‌کنی یبکارگیش|
    block |گوید از بهر غم و بیچارگیش|
  block
    block |مهربانی شد شکار شیرمرد|
    block |در جهان دارو نجوید غیر درد|
  block
    block |هر کجا دردی دوا آنجا رود|
    block |هر کجا پستیست آب آنجا دود|
  block
    block |آب رحمت بایدت رو پست شو|
    block |وانگهان خور خمر رحمت مست شو|
  block
    block |رحمت اندر رحمت آمد تا به سر|
    block |بر یکی رحمت فرو مای ای پسر|
  block
    block |چرخ را در زیر پا آر ای شجاع|
    block |بشنو از فوق فلک بانگ سماع|
  block
    block |پنبهٔ وسواس بیرون کن ز گوش|
    block |تا به گوشت آید از گردون خروش|
  block
    block |پاک کن دو چشم را از موی عیب|
    block |تا ببینی باغ و سروستان غیب|
  block
    block |دفع کن از مغز و از بینی زکام|
    block |تا که ریح الله در آید در مشام|
  block
    block |هیچ مگذار از تب و صفرا اثر|
    block |تا بیابی از جهان طعم شکر|
  block
    block |داروی مردی کن و عنین مپوی|
    block |تا برون آیند صد گون خوب‌روی|
  block
    block |کندهٔ تن را ز پای جان بکن|
    block |تا کند جولان به گردت انجمن|
  block
    block |غل بخل از دست و گردن دور کن|
    block |بخت نو در یاب در چرخ کهن|
  block
    block |ور نمی‌توانی به کعبهٔ لطف پر|
    block |عرضه کن بیچارگی بر چاره‌گر|
  block
    block |زاری و گریه قوی سرمایه‌ایست|
    block |رحمت کلی قوی‌تر دایه‌ایست|
  block
    block |دایه و مادر بهانه‌جو بود|
    block |تا که کی آن طفل او گریان شود|
  block
    block |طفل حاجات شما را آفرید|
    block |تا بنالید و شود شیرش پدید|
  block
    block |گفت ادعوا الله بی زاری مباش|
    block |تا بجوشد شیرهای مهرهاش|
  block
    block |هوی هوی باد و شیرافشان ابر|
    block |در غم ما اند یک ساعت تو صبر|
  block
    block |فی السماء رزقکم بشنیده‌ای|
    block |اندرین پستی چه بر چفسیده‌ای|
  block
    block |ترس و نومیدیت دان آواز غول|
    block |می‌کشد گوش تو تا قعر سفول|
  block
    block |هر ندایی که ترا بالا کشید|
    block |آن ندا می‌دان که از بالا رسید|
  block
    block |هر ندایی که ترا حرص آورد|
    block |بانگ گرگی دان که او مردم درد|
  block
    block |این بلندی نیست از روی مکان|
    block |این بلندیهاست سوی عقل و جان|
  block
    block |هر سبب بالاتر آمد از اثر|
    block |سنگ و آهن فایق آمد بر شرر|
  block
    block |آن فلانی فوق آن سرکش نشست|
    block |گرچه در صورت به پهلویش نشست|
  block
    block |فوقی آنجاست از روی شرف|
    block |جای دور از صدر باشد مستخف|
  block
    block |سنگ و آهن زین جهت که سابق است|
    block |در عمل فوقی این دو لایق است|
  block
    block |وآن شرر از روی مقصودی خویش|
    block |ز آهن و سنگست زین رو پیش و پیش|
  block
    block |سنگ و آهن اول و پایان شرر|
    block |لیک این هر دو تنند و جان شرر|
  block
    block |در زمان شاخ از ثمر سابق‌ترست|
    block |در هنر از شاخ او فایق‌ترست|
  block
    block |چونک مقصود از شجر آمد ثمر|
    block |پس ثمر اول بود و آخر شجر|
  block
    block |خرس چون فریاد کرد از اژدها|
    block |شیرمردی کرد از چنگش جدا|
  block
    block |حیلت و مردی به هم دادند پشت|
    block |اژدها را او بدین قوت بکشت|
  block
    block |اژدها را هست قوت حیله نیست|
    block |نیز فوق حیلهٔ تو حیله‌ایست|
  block
    block |حیلهٔ خود را چو دیدی باز رو|
    block |کز کجا آمد سوی آغاز رو|
  block
    block |هر چه در پستیست آمد از علا|
    block |چشم را سوی بلندی نه هلا|
  block
    block |روشنی بخشد نظر اندر علی|
    block |گرچه اول خیرگی آرد بلی|
  block
    block |چشم را در روشنایی خوی کن|
    block |گر نه خفاشی نظر آن سوی کن|
  block
    block |عاقبت‌بینی نشان نور تست|
    block |شهوت حالی حقیقت گور تست|
  block
    block |عاقبت‌بینی که صد بازی بدید|
    block |مثل آن نبود که یک بازی شنید|
  block
    block |زان یکی بازی چنان مغرور شد|
    block |کز تکبر ز اوستادان دور شد|
  block
    block |سامری‌وار آن هنر در خود چو دید|
    block |او ز موسی از تکبر سر کشید|
  block
    block |او ز موسی آن هنر آموخته|
    block |وز معلم چشم را بر دوخته|
  block
    block |لاجرم موسی دگر بازی نمود|
    block |تا که آن بازی و جانش را ربود|
  block
    block |ای بسا دانش که اندر سر دود|
    block |تا شود سرور بدان خود سر رود|
  block
    block |سر نخواهی که رود تو پای باش|
    block |در پناه قطب صاحب‌رای باش|
  block
    block |گرچه شاهی خویش فوق او مبین|
    block |گرچه شهدی جز نبات او مچین|
  block
    block |فکر تو نقش است و فکر اوست جان|
    block |نقد تو قلبست و نقد اوست کان|
  block
    block |او توی خود را بجو در اوی او|
    block |کو و کو گو فاخته شو سوی او|
  block
    block |ور نخواهی خدمت ابناء جنس|
    block |در دهان اژدهایی همچو خرس|
  block
    block |بوک استادی رهاند مر ترا|
    block |وز خطر بیرون کشاند مر ترا|
  block
    block |زاریی می‌کن چو زورت نیست هین|
    block |چونک کوری سر مکش از راه‌بین|
  block
    block |تو کم از خرسی نمی‌نالی ز درد|
    block |خرس رست از درد چون فریاد کرد|
  block
    block |ای خدا این سنگ دل را موم کن|
    block |ناله‌اش را تو خوش و مرحوم کن|