
block |گفتن نابینای سایل کی دو کوری دارم|
  block
    block |بود کوری کو همی‌گفت الامان|
    block |من دو کوری دارم ای اهل زمان|
  block
    block |پس دوباره رحمتم آرید هان|
    block |چون دو کوری دارم و من در میان|
  block
    block |گفت یک کوریت می‌بینیم ما|
    block |آن دگر کوری چه باشد وا نما|
  block
    block |گفت زشت‌آوازم و ناخوش نوا|
    block |زشت‌آوازی و کوری شد دوتا|
  block
    block |بانگ زشتم مایهٔ غم می‌شود|
    block |مهر خلق از بانگ من کم می‌شود|
  block
    block |زشت آوازم بهر جا که رود|
    block |مایهٔ خشم و غم و کین می‌شود|
  block
    block |بر دو کوری رحم را دوتا کنید|
    block |این چنین ناگنج را گنجا کنید|
  block
    block |زشتی آواز کم شد زین گله|
    block |خلق شد بر وی برحمت یک‌دله|
  block
    block |کرد نیکو چون بگفت او راز را|
    block |لطف آواز دلش آواز را|
  block
    block |وانک آواز دلش هم بد بود|
    block |آن سه کوری دوری سرمد بود|
  block
    block |لیک وهابان که بی علت دهند|
    block |بوک دستی بر سر زشتش نهند|
  block
    block |چونک آوازش خوش و مظلوم شد|
    block |زو دل سنگین‌دلان چون موم شد|
  block
    block |نالهٔ کافر چو زشتست و شهیق|
    block |زان نمی‌گردد اجابت را رفیق|
  block
    block |اخسؤا بر زشت آواز آمدست|
    block |کو ز خون خلق چون سگ بود مست|
  block
    block |چونک نالهٔ خرس رحمت‌کش بود|
    block |ناله‌ات نبود چنین ناخوش بود|
  block
    block |دان که با یوسف تو گرگی کرده‌ای|
    block |یا ز خون بی گناهی خورده‌ای|
  block
    block |توبه کن وز خورده استفراغ کن|
    block |ور جراحت کهنه شد رو داغ کن|