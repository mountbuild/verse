
block |تتمهٔ اقرار ابلیس به معاویه مکر خود را|
  block
    block |پس عزازیلش بگفت ای میر راد|
    block |مکر خود اندر میان باید نهاد|
  block
    block |گر نمازت فوت می‌شد آن زمان|
    block |می‌زدی از درد دل آه و فغان|
  block
    block |آن تاسف و آن فغان و آن نیاز|
    block |درگذشتی از دو صد ذکر و نماز|
  block
    block |من ترا بیدار کردم از نهیب|
    block |تا نسوزاند چنان آهی حجاب|
  block
    block |تا چنان آهی نباشد مر ترا|
    block |تا بدان راهی نباشد مر ترا|
  block
    block |من حسودم از حسد کردم چنین|
    block |من عدوم کار من مکرست و کین|
  block
    block |گفت اکنون راست گفتی صادقی|
    block |از تو این آید تو این را لایقی|
  block
    block |عنکبوتی تو مگس داری شکار|
    block |من نیم ای سگ مگس زحمت میار|
  block
    block |باز اسپیدم شکارم شه کند|
    block |عنکبوتی کی بگرد ما تند|
  block
    block |رو مگس می‌گیر تا توانی هلا|
    block |سوی دوغی زن مگسها را صلا|
  block
    block |ور بخوانی تو به سوی انگبین|
    block |هم دروغ و دوغ باشد آن یقین|
  block
    block |تو مرا بیدار کردی خواب بود|
    block |تو نمودی کشتی آن گرداب بود|
  block
    block |تو مرا در خیر زان می‌خواندی|
    block |تا مرا از خیر بهتر راندی|