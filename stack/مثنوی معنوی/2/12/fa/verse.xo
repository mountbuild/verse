
block |ترسانیدن شخصی زاهدی را کی کم گری تا کور نشوی|
  block
    block |زاهدی را گفت یاری در عمل|
    block |کم گری تا چشم را ناید خلل|
  block
    block |گفت زاهد از دو بیرون نیست حال|
    block |چشم بیند یا نبیند آن جمال|
  block
    block |گر ببیند نور حق خود چه غمست|
    block |در وصال حق دو دیده چه کمست|
  block
    block |ور نخواهد دید حق را گو برو|
    block |این چنین چشم شقی گو کور شو|
  block
    block |غم مخور از دیده کان عیسی تراست|
    block |چپ مرو تا بخشدت دو چشم راست|
  block
    block |عیسی روح تو با تو حاضرست|
    block |نصرت از وی خواه کو خوش ناصرست|
  block
    block |لیک بیگار تن پر استخوان|
    block |بر دل عیسی منه تو هر زمان|
  block
    block |همچو آن ابله که اندر داستان|
    block |ذکر او کردیم بهر راستان|
  block
    block |زندگی تن مجو از عیسی‌ات|
    block |کام فرعونی مخواه از موسی‌ات|
  block
    block |بر دل خود کم نه اندیشهٔ معاش|
    block |عیش کم ناید تو بر درگاه باش|
  block
    block |این بدن خرگاه آمد روح را|
    block |یا مثال کشتیی مر نوح را|
  block
    block |ترک چون باشد بیابد خرگهی|
    block |خاصه چون باشد عزیز درگهی|