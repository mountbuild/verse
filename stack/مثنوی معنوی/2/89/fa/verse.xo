
block |قصهٔ جوحی و آن کودک کی پیش جنازهٔ پدر خویش نوحه می‌کرد|
  block
    block |کودکی در پیش تابوت پدر|
    block |زار می‌نالید و بر می‌کوفت سر|
  block
    block |کای پدر آخر کجاات می‌برند|
    block |تا ترا در زیر خاکی آورند|
  block
    block |می‌برندت خانه‌ای تنگ و زحیر|
    block |نی درو قالی و نه در وی حصیر|
  block
    block |نی چراغی در شب و نه روز نان|
    block |نه درو بوی طعام و نه نشان|
  block
    block |نی درش معمور نی بر بام راه|
    block |نی یکی همسایه کو باشد پناه|
  block
    block |چشم تو که بوسه‌گاه خلق بود|
    block |چون شود در خانهٔ کور و کبود|
  block
    block |خانهٔ بی‌زینهار و جای تنگ|
    block |که درو نه روی می‌ماند نه رنگ|
  block
    block |زین نسق اوصاف خانه می‌شمرد|
    block |وز دو دیده اشک خونین می‌فشرد|
  block
    block |گفت جوحی با پدر ای ارجمند|
    block |والله این را خانهٔ ما می‌برند|
  block
    block |گفت جوحی را پدر ابله مشو|
    block |گفت ای بابا نشانیها شنو|
  block
    block |این نشانیها که گفت او یک بیک|
    block |خانهٔ ما راست بی تردید و شک|
  block
    block |نه حصیر و نه چراغ و نه طعام|
    block |نه درش معمور و نه صحن و نه بام|
  block
    block |زین نمط دارند بر خود صد نشان|
    block |لیک کی بینند آن را طاغیان|
  block
    block |خانهٔ آن دل که ماند بی ضیا|
    block |از شعاع آفتاب کبریا|
  block
    block |تنگ و تاریکست چون جان جهود|
    block |بی نوا از ذوق سلطان ودود|
  block
    block |نه در آن دل تافت نور آفتاب|
    block |نه گشاد عرصه و نه فتح باب|
  block
    block |گور خوشتر از چنین دل مر ترا|
    block |آخر از گور دل خود برتر آ|
  block
    block |زنده‌ای و زنده‌زاد ای شوخ و شنگ|
    block |دم نمی‌گیرد ترا زین گور تنگ|
  block
    block |یوسف وقتی و خورشید سما|
    block |زین چه و زندان بر آ و رو نما|
  block
    block |یونست در بطن ماهی پخته شد|
    block |مخلصش را نیست از تسبیح بد|
  block
    block |گر نبودی او مسبح بطن نون|
    block |حبس و زندانش بدی تا یبعثون|
  block
    block |او بتسبیح از تن ماهی بجست|
    block |چیست تسبیح آیت روز الست|
  block
    block |گر فراموشت شد آن تسبیح جان|
    block |بشنو این تسبیحهای ماهیان|
  block
    block |هر که دید الله را اللهیست|
    block |هر که دید آن بحر را آن ماهیست|
  block
    block |این جهان دریاست و تن ماهی و روح|
    block |یونس محجوب از نور صبوح|
  block
    block |گر مسبح باشد از ماهی رهید|
    block |ورنه در وی هضم گشت و ناپدید|
  block
    block |ماهیان جان درین دریا پرند|
    block |تو نمی‌بینی که کوری ای نژند|
  block
    block |بر تو خود را می‌زنند آن ماهیان|
    block |چشم بگشا تا ببینیشان عیان|
  block
    block |ماهیان را گر نمی‌بینی پدید|
    block |گوش تو تسبیحشان آخر شنید|
  block
    block |صبر کردن جان تسبیحات تست|
    block |صبر کن کانست تسبیح درست|
  block
    block |هیچ تسبیحی ندارد آن درج|
    block |صبر کن الصبر مفتاح الفرج|
  block
    block |صبر چون پول صراط آن سو بهشت|
    block |هست با هر خوب یک لالای زشت|
  block
    block |تا ز لالا می‌گریزی وصل نیست|
    block |زانک لالا را ز شاهد فصل نیست|
  block
    block |تو چه دانی ذوق صبر ای شیشه‌دل|
    block |خاصه صبر از بهر آن نقش چگل|
  block
    block |مرد را ذوق از غزا و کر و فر|
    block |مر مخنث را بود ذوق از ذکر|
  block
    block |جز ذکر نه دین او و ذکر او|
    block |سوی اسفل برد او را فکر او|
  block
    block |گر برآید تا فلک از وی مترس|
    block |کو به عشق سفل آموزید درس|
  block
    block |او به سوی سفل می‌راند فرس|
    block |گرچه سوی علو جنباند جرس|
  block
    block |از علمهای گدایان ترس چیست|
    block |کان علمها لقمهٔ نان را رهیست|