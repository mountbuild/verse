
block |فروختن صوفیان بهیمهٔ مسافر را جهت سماع|
  block
    block |صوفیی در خانقاه از ره رسید|
    block |مرکب خود برد و در آخر کشید|
  block
    block |آبکش داد و علف از دست خویش|
    block |نه چنان صوفی که ما گفتیم پیش|
  block
    block |احتیاطش کرد از سهو و خباط|
    block |چون قضا آید چه سودست احتیاط|
  block
    block |صوفیان تقصیر بودند و فقیر|
    block |کاد فقراً ان یکن کفراً یبیر|
  block
    block |ای توانگر که تو سیری هین مخند|
    block |بر کژی آن فقیر دردمند|
  block
    block |از سر تقصیر آن صوفی رمه|
    block |خرفروشی در گرفتند آن همه|
  block
    block |کز ضرورت هست مرداری مباح|
    block |بس فسادی کز ضرورت شد صلاح|
  block
    block |هم در آن دم آن خرک بفروختند|
    block |لوت آوردند و شمع افروختند|
  block
    block |ولوله افتاد اندر خانقه|
    block |کامشبان لوت و سماعست و وله|
  block
    block |چند ازین صبر و ازین سه روزه چند|
    block |چند ازین زنبیل و این دریوزه چند|
  block
    block |ما هم از خلقیم و جان داریم ما|
    block |دولت امشب میهمان داریم ما|
  block
    block |تخم باطل را از آن می‌کاشتند|
    block |کانک آن جان نیست جان پنداشتند|
  block
    block |وان مسافر نیز از راه دراز|
    block |خسته بود و دید آن اقبال و ناز|
  block
    block |صوفیانش یک بیک بنواختند|
    block |نرد خدمتهای خوش می‌باختند|
  block
    block |گفت چون می‌دید میلانش بوی|
    block |گر طرب امشب نخواهم کرد کی|
  block
    block |لوت خوردند و سماع آغاز کرد|
    block |خانقه تا سقف شد پر دود و گرد|
  block
    block |دود مطبخ گرد آن پا کوفتن|
    block |ز اشتیاق و وجد جان آشوفتن|
  block
    block |گاه دست‌افشان قدم می‌کوفتند|
    block |گه به سجده صفه را می‌روفتند|
  block
    block |دیر یابد صوفی آز از روزگار|
    block |زان سبب صوفی بود بسیارخوار|
  block
    block |جز مگر آن صوفیی کز نور حق|
    block |سیر خورد او فارغست از ننگ دق|
  block
    block |از هزاران اندکی زین صوفیند|
    block |باقیان در دولت او می‌زیند|
  block
    block |چون سماع آمد ز اول تا کران|
    block |مطرب آغازید یک ضرب گران|
  block
    block |خر برفت و خر برفت آغاز کرد|
    block |زین حرارت جمله را انباز کرد|
  block
    block |زین حرارت پای‌کوبان تا سحر|
    block |کف‌زنان خر رفت و خر رفت ای پسر|
  block
    block |از ره تقلید آن صوفی همین|
    block |خر برفت آغاز کرد اندر حنین|
  block
    block |چون گذشت آن نوش و جوش و آن سماع|
    block |روز گشت و جمله گفتند الوداع|
  block
    block |خانقه خالی شد و صوفی بماند|
    block |گرد از رخت آن مسافر می‌فشاند|
  block
    block |رخت از حجره برون آورد او|
    block |تا بخر بر بندد آن همراه‌جو|
  block
    block |تا رسد در همرهان او می‌شتافت|
    block |رفت در آخر خر خود را نیافت|
  block
    block |گفت آن خادم به آبش برده است|
    block |زانک خر دوش آب کمتر خورده است|
  block
    block |خادم آمد گفت صوفی خر کجاست|
    block |گفت خادم ریش بین جنگی بخاست|
  block
    block |گفت من خر را به تو بسپرده‌ام|
    block |من ترا بر خر موکل کرده‌ام|
  block
    block |از تو خواهم آنچ من دادم به تو|
    block |باز ده آنچ فرستادم به تو|
  block
    block |بحث با توجیه کن حجت میار|
    block |آنچ من بسپردمت وا پس سپار|
  block
    block |گفت پیغمبر که دستت هر چه برد|
    block |بایدش در عاقبت وا پس سپرد|
  block
    block |ور نه‌ای از سرکشی راضی بدین|
    block |نک من و تو خانهٔ قاضی دین|
  block
    block |گفت من مغلوب بودم صوفیان|
    block |حمله آوردند و بودم بیم جان|
  block
    block |تو جگربندی میان گربگان|
    block |اندر اندازی و جویی زان نشان|
  block
    block |در میان صد گرسنه گرده‌ای|
    block |پیش صد سگ گربهٔ پژمرده‌ای|
  block
    block |گفت گیرم کز تو ظلما بستدند|
    block |قاصد خون من مسکین شدند|
  block
    block |تو نیایی و نگویی مر مرا|
    block |که خرت را می‌برند ای بی‌نوا|
  block
    block |تا خر از هر که بود من وا خرم|
    block |ورنه توزیعی کنند ایشان زرم|
  block
    block |صد تدارک بود چون حاضر بدند|
    block |این زمان هر یک به اقلیمی شدند|
  block
    block |من که را گیرم که را قاضی برم|
    block |این قضا خود از تو آمد بر سرم|
  block
    block |چون نیایی و نگویی ای غریب|
    block |پیش آمد این چنین ظلمی مهیب|
  block
    block |گفت والله آمدم من بارها|
    block |تا ترا واقف کنم زین کارها|
  block
    block |تو همی‌گفتی که خر رفت ای پسر|
    block |از همه گویندگان با ذوق‌تر|
  block
    block |باز می‌گشتم که او خود واقفست|
    block |زین قضا راضیست مردی عارفست|
  block
    block |گفت آن را جمله می‌گفتند خوش|
    block |مر مرا هم ذوق آمد گفتنش|
  block
    block |مر مرا تقلیدشان بر باد داد|
    block |که دو صد لعنت بر آن تقلید باد|
  block
    block |خاصه تقلید چنین بی‌حاصلان|
    block |خشم ابراهیم با بر آفلان|
  block
    block |عکس ذوق آن جماعت می‌زدی|
    block |وین دلم زان عکس ذوقی می‌شدی|
  block
    block |عکس چندان باید از یاران خوش|
    block |که شوی از بحر بی‌عکس آب‌کش|
  block
    block |عکس کاول زد تو آن تقلید دان|
    block |چون پیاپی شد شود تحقیق آن|
  block
    block |تا نشد تحقیق از یاران مبر|
    block |از صدف مگسل نگشت آن قطره در|
  block
    block |صاف خواهی چشم و عقل و سمع را|
    block |بر دران تو پرده‌های طمع را|
  block
    block |زانک آن تقلید صوفی از طمع|
    block |عقل او بر بست از نور و لمع|
  block
    block |طمع لوت و طمع آن ذوق و سماع|
    block |مانع آمد عقل او را ز اطلاع|
  block
    block |گر طمع در آینه بر خاستی|
    block |در نفاق آن آینه چون ماستی|
  block
    block |گر ترازو را طمع بودی به مال|
    block |راست کی گفتی ترازو وصف حال|
  block
    block |هر نبیی گفت با قوم از صفا|
    block |من نخواهم مزد پیغام از شما|
  block
    block |من دلیلم حق شما را مشتری|
    block |داد حق دلالیم هر دو سری|
  block
    block |چیست مزد کار من دیدار یار|
    block |گرچه خود بوبکر بخشد چل هزار|
  block
    block |چل هزار او نباشد مزد من|
    block |کی بود شبه شبه در عدن|
  block
    block |یک حکایت گویمت بشنو بهوش|
    block |تا بدانی که طمع شد بند گوش|
  block
    block |هر که را باشد طمع الکن شود|
    block |با طمع کی چشم و دل روشن شود|
  block
    block |پیش چشم او خیال جاه و زر|
    block |همچنان باشد که موی اندر بصر|
  block
    block |جز مگر مستی که از حق پر بود|
    block |گرچه بدهی گنجها او حر بود|
  block
    block |هر که از دیدار برخوردار شد|
    block |این جهان در چشم او مردار شد|
  block
    block |لیک آن صوفی ز مستی دور بود|
    block |لاجرم در حرص او شبکور بود|
  block
    block |صد حکایت بشنود مدهوش حرص|
    block |در نیاید نکته‌ای در گوش حرص|