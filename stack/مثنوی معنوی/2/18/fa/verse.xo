
block |تتمهٔ قصهٔ مفلس|
  block
    block |گفت قاضی مفلسی را وا نما|
    block |گفت اینک اهل زندانت گوا|
  block
    block |گفت ایشان متهم باشند چون|
    block |می‌گریزند از تو می‌گریند خون|
  block
    block |وز تو می‌خواهند هم تا وارهند|
    block |زین غرض باطل گواهی می‌دهند|
  block
    block |جمله اهل محکمه گفتند ما|
    block |هم بر ادبار و بر افلاسش گوا|
  block
    block |هر که را پرسید قاضی حال او|
    block |گفت مولا دست ازین مفلس بشو|
  block
    block |گفت قاضی کش بگردانید فاش|
    block |گرد شهر این مفلس است و بس قلاش|
  block
    block |کو بکو او را منادیها زنید|
    block |طبل افلاسش عیان هر جا زنید|
  block
    block |هیچ کس نسیه بنفروشد بدو|
    block |قرض ندهد هیچ کس او را تسو|
  block
    block |هر که دعوی آردش اینجا بفن|
    block |بیش زندانش نخواهم کرد من|
  block
    block |پیش من افلاس او ثابت شدست|
    block |نقد و کالا نیستش چیزی بدست|
  block
    block |آدمی در حبس دنیا زان بود|
    block |تا بود کافلاس او ثابت شود|
  block
    block |مفلسی دیو را یزدان ما|
    block |هم منادی کرد در قرآن ما|
  block
    block |کو دغا و مفلس است و بد سخن|
    block |هیچ با او شرکت و سودا مکن|
  block
    block |ور کنی او را بهانه آوری|
    block |مفلس است او صرفه از وی کی بری|
  block
    block |حاضر آوردند چون فتنه فروخت|
    block |اشتر کردی که هیزم می‌فروخت|
  block
    block |کرد بیچاره بسی فریاد کرد|
    block |هم موکل را به دانگی شاد کرد|
  block
    block |اشترش بردند از هنگام چاشت|
    block |تا شب و افغان او سودی نداشت|
  block
    block |بر شتر بنشست آن قحط گران|
    block |صاحب اشتر پی اشتر دوان|
  block
    block |سو بسو و کو بکو می‌تاختند|
    block |تا همه شهرش عیان بشناختند|
  block
    block |پیش هر حمام و هر بازارگه|
    block |کرده مردم جمله در شکلش نگه|
  block
    block |ده منادی‌گر بلند آوازیان|
    block |ترک و کرد و رومیان و تازیان|
  block
    block |مفلس است این و ندارد هیچ چیز|
    block |قرض تا ندهد کس او را یک پشیز|
  block
    block |ظاهر و باطن ندارد حبه‌ای|
    block |مفلسی قلبی دغایی دبه‌ای|
  block
    block |هان و هان با او حریفی کم کنید|
    block |چونک گاو آرد گره محکم کنید|
  block
    block |ور بحکم آرید این پژمرده را|
    block |من نخواهم کرد زندان مرده را|
  block
    block |خوش دمست او و گلویش بس فراخ|
    block |با شعار نو دثار شاخ شاخ|
  block
    block |گر بپوشد بهر مکر آن جامه را|
    block |عاریه‌ست آن تا فریبد عامه را|
  block
    block |حرف حکمت بر زبان ناحکیم|
    block |حله‌های عاریت دان ای سلیم|
  block
    block |گرچه دزدی حله‌ای پوشیده است|
    block |دست تو چون گیرد آن ببریده‌دست|
  block
    block |چون شبانه از شتر آمد به زیر|
    block |کرد گفتش منزلم دورست و دیر|
  block
    block |بر نشستی اشترم را از پگاه|
    block |جو رها کردم کم از اخراج کاه|
  block
    block |گفت تا اکنون چه می‌کردیم پس|
    block |هوش تو کو نیست اندر خانه کس|
  block
    block |طبل افلاسم به چرخ سابعه|
    block |رفت و تو نشنیده‌ای بد واقعه|
  block
    block |گوش تو پر بوده است از طمع خام|
    block |پس طمع کر می‌کند کور ای غلام|
  block
    block |تا کلوخ و سنگ بشنید این بیان|
    block |مفلسست و مفلسست این قلتبان|
  block
    block |تا بشب گفتند و در صاحب شتر|
    block |بر نزد کو از طمع پر بود پر|
  block
    block |هست بر سمع و بصر مهر خدا|
    block |در حجب بس صورتست و بس صدا|
  block
    block |آنچ او خواهد رساند آن به چشم|
    block |از جمال و از کمال و از کرشم|
  block
    block |و آنچ او خواهد رساند آن به گوش|
    block |از سماع و از بشارت وز خروش|
  block
    block |کون پر چاره‌ست هیچت چاره نی|
    block |تا که نگشاید خدایت روزنی|
  block
    block |گرچه تو هستی کنون غافل از آن|
    block |وقت حاجت حق کند آن را عیان|
  block
    block |گفت پیغامبر که یزدان مجید|
    block |از پی هر درد درمان آفرید|
  block
    block |لیک زان درمان نبینی رنگ و بو|
    block |بهر درد خویش بی فرمان او|
  block
    block |چشم را ای چاره‌جو در لامکان|
    block |هین بنه چون چشم کشته سوی جان|
  block
    block |این جهان از بی جهت پیدا شدست|
    block |که ز بی‌جایی جهان را جا شدست|
  block
    block |باز گرد از هست سوی نیستی|
    block |طالب ربی و ربانیستی|
  block
    block |جای دخلست این عدم از وی مرم|
    block |جای خرجست این وجود بیش و کم|
  block
    block |کارگاه صنع حق چون نیستیست|
    block |جز معطل در جهان هست کیست|
  block
    block |یاد ده ما را سخنهای دقیق|
    block |که ترا رحم آورد آن ای رفیق|
  block
    block |هم دعا از تو اجابت هم ز تو|
    block |ایمنی از تو مهابت هم ز تو|
  block
    block |گر خطا گفتیم اصلاحش تو کن|
    block |مصلحی تو ای تو سلطان سخن|
  block
    block |کیمیا داری که تبدیلش کنی|
    block |گرچه جوی خون بود نیلش کنی|
  block
    block |این چنین میناگریها کار تست|
    block |این چنین اکسیرها اسرار تست|
  block
    block |آب را و خاک را بر هم زدی|
    block |ز آب و گل نقش تن آدم زدی|
  block
    block |نسبتش دادی و جفت و خال و عم|
    block |با هزار اندیشه و شادی و غم|
  block
    block |باز بعضی را رهایی داده‌ای|
    block |زین غم و شادی جدایی داده‌ای|
  block
    block |برده‌ای از خویش و پیوند و سرشت|
    block |کرده‌ای در چشم او هر خوب زشت|
  block
    block |هر چه محسوس است او رد می‌کند|
    block |وانچ ناپیداست مسند می‌کند|
  block
    block |عشق او پیدا و معشوقش نهان|
    block |یار بیرون فتنهٔ او در جهان|
  block
    block |این رها کن عشقهای صورتی|
    block |نیست بر صورت نه بر روی ستی|
  block
    block |آنچ معشوقست صورت نیست آن|
    block |خواه عشق این جهان خواه آن جهان|
  block
    block |آنچ بر صورت تو عاشق گشته‌ای|
    block |چون برون شد جان چرایش هشته‌ای|
  block
    block |صورتش بر جاست این سیری ز چیست|
    block |عاشقا وا جو که معشوق تو کیست|
  block
    block |آنچ محسوسست اگر معشوقه است|
    block |عاشقستی هر که او را حس هست|
  block
    block |چون وفا آن عشق افزون می‌کند|
    block |کی وفا صورت دگرگون می‌کند|
  block
    block |پرتو خورشید بر دیوار تافت|
    block |تابش عاریتی دیوار یافت|
  block
    block |بر کلوخی دل چه بندی ای سلیم|
    block |وا طلب اصلی که تابد او مقیم|
  block
    block |ای که تو هم عاشقی بر عقل خویش|
    block |خویش بر صورت‌پرستان دیده بیش|
  block
    block |پرتو عقلست آن بر حس تو|
    block |عاریت می‌دان ذهب بر مس تو|
  block
    block |چون زراندودست خوبی در بشر|
    block |ورنه چون شد شاهد تر پیره خر|
  block
    block |چون فرشته بود همچون دیو شد|
    block |کان ملاحت اندرو عاریه بد|
  block
    block |اندک اندک می‌ستانند آن جمال|
    block |اندک اندک خشک می‌گردد نهال|
  block
    block |رو نعمره ننکسه بخوان|
    block |دل طلب کن دل منه بر استخوان|
  block
    block |کان جمال دل جمال باقیست|
    block |دولتش از آب حیوان ساقیست|
  block
    block |خود هم او آبست و هم ساقی و مست|
    block |هر سه یک شد چون طلسم تو شکست|
  block
    block |آن یکی را تو ندانی از قیاس|
    block |بندگی کن ژاژ کم خا ناشناس|
  block
    block |معنی تو صورتست و عاریت|
    block |بر مناسب شادی و بر قافیت|
  block
    block |معنی آن باشد که بستاند ترا|
    block |بی نیاز از نقش گرداند ترا|
  block
    block |معنی آن نبود که کور و کر کند|
    block |مرد را بر نقش عاشق‌تر کند|
  block
    block |کور را قسمت خیال غم‌فزاست|
    block |بهرهٔ چشم این خیالات فناست|
  block
    block |حرف قرآن را ضریران معدنند|
    block |خر نبینند و به پالان بر زنند|
  block
    block |چون تو بینایی پی خر رو که جست|
    block |چند پالان دوزی ای پالان‌پرست|
  block
    block |خر چو هست آید یقین پالان ترا|
    block |کم نگردد نان چو باشد جان ترا|
  block
    block |پشت خر دکان و مال و مکسبست|
    block |در قلبت مایهٔ صد قالبست|
  block
    block |خر برهنه بر نشین ای بوالفضول|
    block |خر برهنه نی که راکب شد رسول|
  block
    block |النبی قد رکب معروریا|
    block |والنبی قیل سافر ماشیا|
  block
    block |شد خر نفس تو بر میخیش بند|
    block |چند بگریزد ز کار و بار چند|
  block
    block |بار صبر و شکر او را بردنیست|
    block |خواه در صد سال و خواهی سی و بیست|
  block
    block |هیچ وازر وزر غیری بر نداشت|
    block |هیچ کس ندرود تا چیزی نکاشت|
  block
    block |طمع خامست آن مخور خام ای پسر|
    block |خام خوردن علت آرد در بشر|
  block
    block |کان فلانی یافت گنجی ناگهان|
    block |من همان خواهم مه کار و مه دکان|
  block
    block |کار بختست آن و آن هم نادرست|
    block |کسب باید کرد تا تن قادرست|
  block
    block |کسب کردن گنج را مانع کیست|
    block |پا مکش از کار آن خود در پیست|
  block
    block |تا نگردی تو گرفتار اگر|
    block |که اگر این کردمی یا آن دگر|
  block
    block |کز اگر گفتن رسول با وفاق|
    block |منع کرد و گفت آن هست از نفاق|
  block
    block |کان منافق در اگر گفتن بمرد|
    block |وز اگر گفتن به جز حسرت نبرد|