
block |رنجانیدن امیری خفته‌ای را کی مار در دهانش رفته بود|
  block
    block |عاقلی بر اسپ می‌آمد سوار|
    block |در دهان خفته‌ای می‌رفت مار|
  block
    block |آن سوار آن را بدید و می‌شتافت|
    block |تا رماند مار را فرصت نیافت|
  block
    block |چونک از عقلش فراوان بد مدد|
    block |چند دبوسی قوی بر خفته زد|
  block
    block |برد او را زخم آن دبوس سخت|
    block |زو گریزان تا بزیر یک درخت|
  block
    block |سیب پوسیده بسی بد ریخته|
    block |گفت ازین خور ای بدرد آویخته|
  block
    block |سیب چندان مر ورا در خورد داد|
    block |کز دهانش باز بیرون می‌فتاد|
  block
    block |بانگ می‌زد کای امیر آخر چرا|
    block |قصد من کردی تو نادیده جفا|
  block
    block |گر تر از اصلست با جانم ستیز|
    block |تیغ زن یکبارگی خونم بریز|
  block
    block |شوم ساعت که شدم بر تو پدید|
    block |ای خنک آن را که روی تو ندید|
  block
    block |بی جنایت بی گنه بی بیش و کم|
    block |ملحدان جایز ندارند این ستم|
  block
    block |می‌جهد خون از دهانم با سخن|
    block |ای خدا آخر مکافاتش تو کن|
  block
    block |هر زمان می‌گفت او نفرین نو|
    block |اوش می‌زد کاندرین صحرا بدو|
  block
    block |زخم دبوس و سوار همچو باد|
    block |می‌دوید و باز در رو می‌فتاد|
  block
    block |ممتلی و خوابناک و سست بد|
    block |پا و رویش صد هزاران زخم شد|
  block
    block |تا شبانگه می‌کشید و می‌گشاد|
    block |تا ز صفرا قی شدن بر وی فتاد|
  block
    block |زو بر آمد خورده‌ها زشت و نکو|
    block |مار با آن خورده بیرون جست ازو|
  block
    block |چون بدید از خود برون آن مار را|
    block |سجده آورد آن نکوکردار را|
  block
    block |سهم آن مار سیاه زشت زفت|
    block |چون بدید آن دردها از وی برفت|
  block
    block |گفت خود تو جبرئیل رحمتی|
    block |یا خدایی که ولی نعمتی|
  block
    block |ای مبارک ساعتی که دیدیم|
    block |مرده بودم جان نو بخشیدیم|
  block
    block |تو مرا جویان مثال مادران|
    block |من گریزان از تو مانند خران|
  block
    block |خر گریزد از خداوند از خری|
    block |صاحبش در پی ز نیکو گوهری|
  block
    block |نه از پی سود و زیان می‌جویدش|
    block |لیک تا گرگش ندرد یا ددش|
  block
    block |ای خنک آن را که بیند روی تو|
    block |یا در افتد ناگهان در کوی تو|
  block
    block |ای روان پاک بستوده ترا|
    block |چند گفتم ژاژ و بیهوده ترا|
  block
    block |ای خداوند و شهنشاه و امیر|
    block |من نگفتم جهل من گفت آن مگیر|
  block
    block |شمه‌ای زین حال اگر دانستمی|
    block |گفتن بیهوده کی توانستمی|
  block
    block |بس ثنایت گفتمی ای خوش خصال|
    block |گر مرا یک رمز می‌گفتی ز حال|
  block
    block |لیک خامش کرده می‌آشوفتی|
    block |خامشانه بر سرم می‌کوفتی|
  block
    block |شد سرم کالیوه عقل از سر بجست|
    block |خاصه این سر را که مغزش کمترست|
  block
    block |عفو کن ای خوب‌روی خوب‌کار|
    block |آنچ گفتم از جنون اندر گذار|
  block
    block |گفت اگر من گفتمی رمزی از آن|
    block |زهرهٔ تو آب گشتی آن زمان|
  block
    block |گر ترا من گفتمی اوصاف مار|
    block |ترس از جانت بر آوردی دمار|
  block
    block |مصطفی فرمود اگر گویم براست|
    block |شرح آن دشمن که در جان شماست|
  block
    block |زهره‌های پردلان هم بر درد|
    block |نی رود ره نی غم کاری خورد|
  block
    block |نه دلش را تاب ماند در نیاز|
    block |نه تنش را قوت روزه و نماز|
  block
    block |همچو موشی پیش گربه لا شود|
    block |همچو بره پیش گرگ از جا رود|
  block
    block |اندرو نه حیله ماند نه روش|
    block |پس کنم ناگفته‌تان من پرورش|
  block
    block |همچو بوبکر ربابی تن زنم|
    block |دست چون داود در آهن زنم|
  block
    block |تا محال از دست من حالی شود|
    block |مرغ پر بر کنده را بالی شود|
  block
    block |چون یدالله فوق ایدیهم بود|
    block |دست ما را دست خود فرمود احد|
  block
    block |پس مرا دست دراز آمد یقین|
    block |بر گذشته ز آسمان هفتمین|
  block
    block |دست من بنمود بر گردون هنر|
    block |مقریا بر خوان که انشق القمر|
  block
    block |این صفت هم بهر ضعف عقلهاست|
    block |با ضعیفان شرح قدرت کی رواست|
  block
    block |خود بدانی چون بر آری سر ز خواب|
    block |ختم شد والله اعلم بالصواب|
  block
    block |مر ترا نه قوت خوردن بدی|
    block |نه ره و پروای قی کردن بدی|
  block
    block |می‌شنیدم فحش و خر می‌راندم|
    block |رب یسر زیر لب می‌خواندم|
  block
    block |از سبب گفتن مرا دستور نی|
    block |ترک تو گفتن مرا مقدور نی|
  block
    block |هر زمان می‌گفتم از درد درون|
    block |اهد قومی انهم لا یعلمون|
  block
    block |سجده‌ها می‌کرد آن رسته ز رنج|
    block |کای سعادت ای مرا اقبال و گنج|
  block
    block |از خدا یابی جزاها ای شریف|
    block |قوت شکرت ندارد این ضعیف|
  block
    block |شکر حق گوید ترا ای پیشوا|
    block |آن لب و چانه ندارم و آن نوا|
  block
    block |دشمنی عاقلان زین سان بود|
    block |زهر ایشان ابتهاج جان بود|
  block
    block |دوستی ابله بود رنج و ضلال|
    block |این حکایت بشنو از بهر مثال|