
block |منازعت چهار کس جهت انگور کی هر یکی به نام دیگر فهم کرده بود آن را|
  block
    block |چار کس را داد مردی یک درم|
    block |آن یکی گفت این بانگوری دهم|
  block
    block |آن یکی دیگر عرب بد گفت لا|
    block |من عنب خواهم نه انگور ای دغا|
  block
    block |آن یکی ترکی بد و گفت این بنم|
    block |من نمی‌خواهم عنب خواهم ازم|
  block
    block |آن یکی رومی بگفت این قیل را|
    block |ترک کن خواهیم استافیل را|
  block
    block |در تنازع آن نفر جنگی شدند|
    block |که ز سر نامها غافل بدند|
  block
    block |مشت بر هم می‌زدند از ابلهی|
    block |پر بدند از جهل و از دانش تهی|
  block
    block |صاحب سری عزیزی صد زبان|
    block |گر بدی آنجا بدادی صلحشان|
  block
    block |پس بگفتی او که من زین یک درم|
    block |آرزوی جمله‌تان را می‌دهم|
  block
    block |چونک بسپارید دل را بی دغل|
    block |این درمتان می‌کند چندین عمل|
  block
    block |یک درمتان می‌شود چار المراد|
    block |چار دشمن می‌شود یک ز اتحاد|
  block
    block |گفت هر یکتان دهد جنگ و فراق|
    block |گفت من آرد شما را اتفاق|
  block
    block |پس شما خاموش باشید انصتوا|
    block |تا زبانتان من شوم در گفت و گو|
  block
    block |گر سخنتان می‌نماید یک نمط|
    block |در اثر مایهٔ نزاعست و سخط|
  block
    block |گرمی عاریتی ندهد اثر|
    block |گرمی خاصیتی دارد هنر|
  block
    block |سرکه را گر گرم کردی ز آتش آن|
    block |چون خوری سردی فزاید بی گمان|
  block
    block |زانک آن گرمی او دهلیزیست|
    block |طبع اصلش سردیست و تیزیست|
  block
    block |ور بود یخ‌بسته دوشاب ای پسر|
    block |چون خوری گرمی فزاید در جگر|
  block
    block |پس ریای شیخ به ز اخلاص ماست|
    block |کز بصیرت باشد آن وین از عماست|
  block
    block |از حدیث شیخ جمعیت رسد|
    block |تفرقه آرد دم اهل جسد|
  block
    block |چون سلیمان کز سوی حضرت بتاخت|
    block |کو زبان جمله مرغان را شناخت|
  block
    block |در زمان عدلش آهو با پلنگ|
    block |انس بگرفت و برون آمد ز جنگ|
  block
    block |شد کبوتر آمن از چنگال باز|
    block |گوسفند از گرگ ناورد احتراز|
  block
    block |او میانجی شد میان دشمنان|
    block |اتحادی شد میان پرزنان|
  block
    block |تو چو موری بهر دانه می‌دوی|
    block |هین سلیمان جو چه می‌باشی غوی|
  block
    block |دانه‌جو را دانه‌اش دامی شود|
    block |و آن سلیمان‌جوی را هر دو بود|
  block
    block |مرغ جانها را درین آخر زمان|
    block |نیستشان از همدگر یک دم امان|
  block
    block |هم سلیمان هست اندر دور ما|
    block |کو دهد صلح و نماند جور ما|
  block
    block |قول ان من امة را یاد گیر|
    block |تا به الا و خلا فیها نذیر|
  block
    block |گفت خود خالی نبودست امتی|
    block |از خلیفهٔ حق و صاحب‌همتی|
  block
    block |مرغ جانها را چنان یکدل کند|
    block |کز صفاشان بی غش و بی غل کند|
  block
    block |مشفقان گردند همچون والده|
    block |مسلمون را گفت نفس واحده|
  block
    block |نفس واحد از رسول حق شدند|
    block |ور نه هر یک دشمن مطلق بدند|