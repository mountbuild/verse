
block |دعوی کردن آن شخص کی خدای تعالی مرا نمی‌گیرد به گناه و جواب گفتن شعیب علیه السلام مرورا|
  block
    block |آن یکی می‌گفت در عهد شعیب|
    block |که خدا از من بسی دیدست عیب|
  block
    block |چند دید از من گناه و جرمها|
    block |وز کرم یزدان نمی‌گیرد مرا|
  block
    block |حق تعالی گفت در گوش شعیب|
    block |در جواب او فصیح از راه غیب|
  block
    block |که بگفتی چند کردم من گناه|
    block |وز کرم نگرفت در جرمم اله|
  block
    block |عکس می‌گویی و مقلوب ای سفیه|
    block |ای رها کرده ره و بگرفته تیه|
  block
    block |چند چندت گیرم و تو بی‌خبر|
    block |در سلاسل مانده‌ای پا تا بسر|
  block
    block |زنگ تو بر توت ای دیگ سیاه|
    block |کرد سیمای درونت را تباه|
  block
    block |بر دلت زنگار بر زنگارها|
    block |جمع شد تا کور شد ز اسرارها|
  block
    block |گر زند آن دود بر دیگ نوی|
    block |آن اثر بنماید ار باشد جوی|
  block
    block |زانک هر چیزی بضد پیدا شود|
    block |بر سپیدی آن سیه رسوا شود|
  block
    block |چون سیه شد دیگ پس تاثیر دود|
    block |بعد ازین بر وی که بیند زود زود|
  block
    block |مرد آهنگر که او زنگی بود|
    block |دود را با روش هم‌رنگی بود|
  block
    block |مرد رومی کو کند آهنگری|
    block |رویش ابلق گردد از دودآوری|
  block
    block |پس بداند زود تاثیر گناه|
    block |تا بنالد زود گوید ای اله|
  block
    block |چون کند اصرار و بد پیشه کند|
    block |خاک اندر چشم اندیشه کند|
  block
    block |توبه نندیشد دگر شیرین شود|
    block |بر دلش آن جرم تا بی‌دین شود|
  block
    block |آن پشیمانی و یا رب رفت ازو|
    block |شست بر آیینه زنگ پنج تو|
  block
    block |آهنش را زنگها خوردن گرفت|
    block |گوهرش را زنگ کم کردن گرفت|
  block
    block |چون نویسی کاغد اسپید بر|
    block |آن نبشته خوانده آید در نظر|
  block
    block |چون نویسی بر سر بنوشته خط|
    block |فهم ناید خواندنش گردد غلط|
  block
    block |کان سیاهی بر سیاهی اوفتاد|
    block |هر دو خط شد کور و معنیی نداد|
  block
    block |ور سیم باره نویسی بر سرش|
    block |پس سیه کردی چو جان پر شرش|
  block
    block |پس چه چاره جز پناه چاره‌گر|
    block |ناامیدی مس و اکسیرش نظر|
  block
    block |ناامیدیها بپیش او نهید|
    block |تا ز درد بی‌دوا بیرون جهید|
  block
    block |چون شعیب این نکته‌ها با وی بگفت|
    block |زان دم جان در دل او گل شکفت|
  block
    block |جان او بشنید وحی آسمان|
    block |گفت اگر بگرفت ما را کو نشان|
  block
    block |گفت یا رب دفع من می‌گوید او|
    block |آن گرفتن را نشان می‌جوید او|
  block
    block |گفت ستارم نگویم رازهاش|
    block |جز یکی رمز از برای ابتلاش|
  block
    block |یک نشان آنک می‌گیرم ورا|
    block |آنک طاعت دارد و صوم و دعا|
  block
    block |وز نماز و از زکات و غیر آن|
    block |لیک یک ذره ندارد ذوق جان|
  block
    block |می‌کند طاعات و افعال سنی|
    block |لیک یک ذره ندارد چاشنی|
  block
    block |طاعتش نغزست و معنی نغز نی|
    block |جوزها بسیار و در وی مغز نی|
  block
    block |ذوق باید تا دهد طاعات بر|
    block |مغز باید تا دهد دانه شجر|
  block
    block |دانهٔ بی‌مغز کی گردد نهال|
    block |صورت بی‌جان نباشد جز خیال|