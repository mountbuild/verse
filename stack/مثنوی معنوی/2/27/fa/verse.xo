
block |آمدن دوستان به بیمارستان جهت پرسش ذاالنون مصری رحمة الله علیه|
  block
    block |این چنین ذالنون مصری را فتاد|
    block |کاندرو شور و جنونی نو بزاد|
  block
    block |شور چندان شد که تا فوق فلک|
    block |می‌رسید از وی جگرها را نمک|
  block
    block |هین منه تو شور خود ای شوره‌خاک|
    block |پهلوی شور خداوندان پاک|
  block
    block |خلق را تاب جنون او نبود|
    block |آتش او ریشهاشان می‌ربود|
  block
    block |چونک در ریش عوام آتش فتاد|
    block |بند کردندش به زندانی نهاد|
  block
    block |نیست امکان واکشیدن این لگام|
    block |گرچه زین ره تنگ می‌آیند عام|
  block
    block |دیده این شاهان ز عامه خوف جان|
    block |کین گره کورند و شاهان بی‌نشان|
  block
    block |چونک حکم اندر کف رندان بود|
    block |لاجرم ذاالنون در زندان بود|
  block
    block |یکسواره می‌رود شاه عظیم|
    block |در کف طفلان چنین در یتیم|
  block
    block |در چه دریا نهان در قطره‌ای|
    block |آفتابی مخفی اندر ذره‌ای|
  block
    block |آفتابی خویش را ذره نمود|
    block |واندک اندک روی خود را بر گشود|
  block
    block |جملهٔ ذرات در وی محو شد|
    block |عالم از وی مست گشت و صحو شد|
  block
    block |چون قلم در دست غداری بود|
    block |بی گمان منصور بر داری بود|
  block
    block |چون سفیهان‌راست این کار و کیا|
    block |لازم آمد یقتلون الانبیا|
  block
    block |انبیا را گفته قومی راه گم|
    block |از سفه انا تطیرنا بکم|
  block
    block |جهل ترسا بین امان انگیخته|
    block |زان خداوندی که گشت آویخته|
  block
    block |چون بقول اوست مصلوب جهود|
    block |پس مرورا امن کی تاند نمود|
  block
    block |چون دل آن شاه زیشان خون بود|
    block |عصمت و انت فیهم چون بود|
  block
    block |زر خالص را و زرگر را خطر|
    block |باشد از قلاب خاین بیشتر|
  block
    block |یوسفان از رشک زشتان مخفی‌اند|
    block |کز عدو خوبان در آتش می‌زیند|
  block
    block |یوسفان از مکر اخوان در چهند|
    block |کز حسد یوسف به گرگان می‌دهند|
  block
    block |از حسد بر یوسف مصری چه رفت|
    block |این حسد اندر کمین گرگیست زفت|
  block
    block |لاجرم زین گرگ یعقوب حلیم|
    block |داشت بر یوسف همیشه خوف و بیم|
  block
    block |گرگ ظاهر گرد یوسف خود نگشت|
    block |این حسد در فعل از گرگان گذشت|
  block
    block |رحم کرد این گرگ وز عذر لبق|
    block |آمده که انا ذهبنا نستبق|
  block
    block |صد هزاران گرگ را این مکر نیست|
    block |عاقبت رسوا شود این گرگ بیست|
  block
    block |زانک حشر حاسدان روز گزند|
    block |بی گمان بر صورت گرگان کنند|
  block
    block |حشر پر حرص خس مردارخوار|
    block |صورت خوکی بود روز شمار|
  block
    block |زانیان را گند اندام نهان|
    block |خمرخواران را بود گند دهان|
  block
    block |گند مخفی کان به دلها می‌رسید|
    block |گشت اندر حشر محسوس و پدید|
  block
    block |بیشه‌ای آمد وجود آدمی|
    block |بر حذر شو زین وجود ار زان دمی|
  block
    block |در وجود ما هزاران گرگ و خوک|
    block |صالح و ناصالح و خوب و خشوک|
  block
    block |حکم آن خوراست کان غالبترست|
    block |چونک زر بیش از مس آمد آن زرست|
  block
    block |سیرتی کان بر وجودت غالبست|
    block |هم بر آن تصویر حشرت واجبست|
  block
    block |ساعتی گرگی در آید در بشر|
    block |ساعتی یوسف‌رخی همچون قمر|
  block
    block |می‌رود از سینه‌ها در سینه‌ها|
    block |از ره پنهان صلاح و کینه‌ها|
  block
    block |بلک خود از آدمی در گاو و خر|
    block |می‌رود دانایی و علم و هنر|
  block
    block |اسپ سکسک می‌شود رهوار و رام|
    block |خرس بازی می‌کند بز هم سلام|
  block
    block |رفت اندر سگ ز آدمیان هوس|
    block |تا شبان شد یا شکاری یا حرس|
  block
    block |در سگ اصحاب خویی زان وفود|
    block |رفت تا جویای الله گشته بود|
  block
    block |هر زمان در سینه نوعی سر کند|
    block |گاه دیو و گه ملک گه دام و دد|
  block
    block |زان عجب بیشه که هر شیر آگهست|
    block |تا به دام سینه‌ها پنهان رهست|
  block
    block |دزدیی کن از درون مرجان جان|
    block |ای کم از سگ از درون عارفان|
  block
    block |چونک دزدی باری آن در لطیف|
    block |چونک حامل می‌شوی باری شریف|