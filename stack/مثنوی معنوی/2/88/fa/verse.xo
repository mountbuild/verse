
block |شکایت گفتن پیرمردی به طبیب از رنجوریها و جواب گفتن طبیب او را|
  block
    block |گفت پیری مر طبیبی را که من|
    block |در زحیرم از دماغ خویشتن|
  block
    block |گفت از پیریست آن ضعف دماغ|
    block |گفت بر چشمم ز ظلمت هست داغ|
  block
    block |گفت از پیریست ای شیخ قدیم|
    block |گفت پشتم درد می‌آید عظیم|
  block
    block |گفت از پیریست ای شیخ نزار|
    block |گفت هر چه می‌خورم نبود گوار|
  block
    block |گفت ضعف معده هم از پیریست|
    block |گفت وقت دم مرا دمگیریست|
  block
    block |گفت آری انقطاع دم بود|
    block |چون رسد پیری دو صد علت شود|
  block
    block |گفت ای احمق برین بر دوختی|
    block |از طبیبی تو همین آموختی|
  block
    block |ای مدمغ عقلت این دانش نداد|
    block |که خدا هر رنج را درمان نهاد|
  block
    block |تو خر احمق ز اندک‌مایگی|
    block |بر زمین ماندی ز کوته‌پایگی|
  block
    block |پس طبیبش گفت ای عمر تو شصت|
    block |این غضب وین خشم هم از پیریست|
  block
    block |چون همه اوصاف و اجزا شد نحیف|
    block |خویشتن‌داری و صبرت شد ضعیف|
  block
    block |بر نتابد دو سخن زو هی کند|
    block |تاب یک جرعه ندارد قی کند|
  block
    block |جز مگر پیری که از حقست مست|
    block |در درون او حیات طیبه‌ست|
  block
    block |از برون پیرست و در باطن صبی|
    block |خود چه چیزست آن ولی و آن نبی|
  block
    block |گر نه پیدااند پیش نیک و بد|
    block |چیست با ایشان خان را این حسد|
  block
    block |ور نمی‌دانندشان علم الیقین|
    block |چیست این بغض و حیل‌سازی و کین|
  block
    block |ور بدانندی جزای رستخیز|
    block |چون زنندی خویش بر شمشیر تیز|
  block
    block |بر تو می‌خندد مبین او را چنان|
    block |صد قیامت در درونستش نهان|
  block
    block |دوزخ و جنت همه اجزای اوست|
    block |هرچه اندیشی تو او بالای اوست|
  block
    block |هرچه اندیشی پذیرای فناست|
    block |آنک در اندیشه ناید آن خداست|
  block
    block |بر در این خانه گستاخی ز چیست|
    block |گر همی‌دانند کاندر خانه کیست|
  block
    block |ابلهان تعظیم مسجد می‌کنند|
    block |در جفای اهل دل جد می‌کنند|
  block
    block |آن مجازست این حقیقت ای خران|
    block |نیست مسجد جز درون سروران|
  block
    block |مسجدی کان اندرون اولیاست|
    block |سجده‌گاه جمله است آنجا خداست|
  block
    block |تا دل اهل دلی نامد به درد|
    block |هیچ قرنی را خدا رسوا نکرد|
  block
    block |قصد جنگ انبیا می‌داشتند|
    block |جسم دیدند آدمی پنداشتند|
  block
    block |در تو هست اخلاق آن پیشینیان|
    block |چون نمی‌ترسی که تو باشی همان|
  block
    block |آن نشانیها همه چون در تو هست|
    block |چون تو زیشانی کجا خواهی برست|