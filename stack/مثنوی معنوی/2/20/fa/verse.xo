
block |ملامت کردن مردم شخصی را کی مادرش را کشت به تهمت|
  block
    block |آن یکی از خشم مادر را بکشت|
    block |هم به زخم خنجر و هم زخم مشت|
  block
    block |آن یکی گفتش که از بد گوهری|
    block |یاد ناوردی تو حق مادری|
  block
    block |هی تو مادر را چرا کشتی بگو|
    block |او چه کرد آخر بگو ای زشت‌خو|
  block
    block |گفت کاری کرد کان عار ویست|
    block |کشتمش کان خاک ستار ویست|
  block
    block |گفت آن کس را بکش ای محتشم|
    block |گفت پس هر روز مردی را کشم|
  block
    block |کشتم او را رستم از خونهای خلق|
    block |نای او برم بهست از نای خلق|
  block
    block |نفس تست آن مادر بد خاصیت|
    block |که فساد اوست در هر ناحیت|
  block
    block |هین بکش او را که بهر آن دنی|
    block |هر دمی قصد عزیزی می‌کنی|
  block
    block |از وی این دنیای خوش بر تست تنگ|
    block |از پی او با حق و با خلق جنگ|
  block
    block |نفس کشتی باز رستی ز اعتذار|
    block |کس ترا دشمن نماند در دیار|
  block
    block |گر شکال آرد کسی بر گفت ما|
    block |از برای انبیا و اولیا|
  block
    block |کانبیا را نی که نفس کشته بود|
    block |پس چراشان دشمنان بود و حسود|
  block
    block |گوش نه تو ای طلب‌کار صواب|
    block |بشنو این اشکال و شبهت را جواب|
  block
    block |دشمن خود بوده‌اند آن منکران|
    block |زخم بر خود می‌زدند ایشان چنان|
  block
    block |دشمن آن باشد که قصد جان کند|
    block |دشمن آن نبود که خود جان می‌کند|
  block
    block |نیست خفاشک عدو آفتاب|
    block |او عدو خویش آمد در حجاب|
  block
    block |تابش خورشید او را می‌کشد|
    block |رنج او خورشید هرگز کی کشد|
  block
    block |دشمن آن باشد کزو آید عذاب|
    block |مانع آید لعل را از آفتاب|
  block
    block |مانع خویشند جملهٔ کافران|
    block |از شعاع جوهر پیغامبران|
  block
    block |کی حجاب چشم آن فردند خلق|
    block |چشم خود را کور و کژ کردند خلق|
  block
    block |چون غلام هندوی کو کین کشد|
    block |از ستیزهٔ خواجه خود را می‌کشد|
  block
    block |سرنگون می‌افتد از بام سرا|
    block |تا زیانی کرده باشد خواجه را|
  block
    block |گر شود بیمار دشمن با طبیب|
    block |ور کند کودک عداوت با ادیب|
  block
    block |در حقیقت ره‌زن جان خودند|
    block |راه عقل و جان خود را خود زدند|
  block
    block |گازری گر خشم گیرد ز آفتاب|
    block |ماهیی گر خشم می‌گیرد ز آب|
  block
    block |تو یکی بنگر کرا دارد زیان|
    block |عاقبت که بود سیاه‌اختر از آن|
  block
    block |گر ترا حق آفریند زشت‌رو|
    block |هان مشو هم زشت‌رو هم زشت‌خو|
  block
    block |ور برد کفشت مرو در سنگ‌لاخ|
    block |ور دو شاخستت مشو تو چار شاخ|
  block
    block |تو حسودی کز فلان من کمترم|
    block |می‌فزاید کمتری در اخترم|
  block
    block |خود حسد نقصان و عیبی دیگرست|
    block |بلک از جمله کمیها بترست|
  block
    block |آن بلیس از ننگ و عار کمتری|
    block |خویش را افکند در صد ابتری|
  block
    block |از حسد می‌خواست تا بالا بود|
    block |خود چه بالا بلک خون‌پالا بود|
  block
    block |آن ابوجهل از محمد ننگ داشت|
    block |وز حسد خود را به بالا می‌فراشت|
  block
    block |بوالحکم نامش بد و بوجهل شد|
    block |ای بسا اهل از حسد نااهل شد|
  block
    block |من ندیدم در جهان جست و جو|
    block |هیچ اهلیت به از خوی نکو|
  block
    block |انبیا را واسطه زان کرد حق|
    block |تا پدید آید حسدها در قلق|
  block
    block |زانک کس را از خدا عاری نبود|
    block |حاسد حق هیچ دیاری نبود|
  block
    block |آن کسی کش مثل خود پنداشتی|
    block |زان سبب با او حسد برداشتی|
  block
    block |چون مقرر شد بزرگی رسول|
    block |پس حسد ناید کسی را از قبول|
  block
    block |پس بهر دوری ولیی قایمست|
    block |تا قیامت آزمایش دایمست|
  block
    block |هر که را خوی نکو باشد برست|
    block |هر کسی کو شیشه‌دل باشد شکست|
  block
    block |پس امام حی قایم آن ولیست|
    block |خواه از نسل عمر خواه از علیست|
  block
    block |مهدی و هادی ویست ای راه‌جو|
    block |هم نهان و هم نشسته پیش رو|
  block
    block |او چو نورست و خرد جبریل اوست|
    block |وان ولی کم ازو قندیل اوست|
  block
    block |وانک زین قندیل کم مشکات ماست|
    block |نور را در مرتبه ترتیبهاست|
  block
    block |زانک هفصد پرده دارد نور حق|
    block |پرده‌های نور دان چندین طبق|
  block
    block |از پس هر پرده قومی را مقام|
    block |صف صف‌اند این پرده‌هاشان تا امام|
  block
    block |اهل صف آخرین از ضعف خویش|
    block |چشمشان طاقت ندارد نور بیش|
  block
    block |وان صف پیش از ضعیفی بصر|
    block |تاب نارد روشنایی بیشتر|
  block
    block |روشنایی کو حیات اولست|
    block |رنج جان و فتنهٔ این احولست|
  block
    block |احولیها اندک اندک کم شود|
    block |چون ز هفصد بگذرد او یم شود|
  block
    block |آتشی که اصلاح آهن یا زرست|
    block |کی صلاح آبی و سیب ترست|
  block
    block |سیب و آبی خامیی دارد خفیف|
    block |نی چو آهن تابشی خواهد لطیف|
  block
    block |لیک آهن را لطیف آن شعله‌هاست|
    block |کو جذوب تابش آن اژدهاست|
  block
    block |هست آن آهن فقیر سخت‌کش|
    block |زیر پتک و آتش است او سرخ و خوش|
  block
    block |حاجب آتش بود بی واسطه|
    block |در دل آتش رود بی رابطه|
  block
    block |بی‌حجاب آب و فرزندان آب|
    block |پختگی ز آتش نیابند و خطاب|
  block
    block |واسطه دیگی بود یا تابه‌ای|
    block |همچو پا را در روش پاتابه‌ای|
  block
    block |یا مکانی در میان تا آن هوا|
    block |می‌شود سوزان و می‌آرد بما|
  block
    block |پس فقیر آنست کو بی واسطه‌ست|
    block |شعله‌ها را با وجودش رابطه‌ست|
  block
    block |پس دل عالم ویست ایرا که تن|
    block |می‌رسد از واسطهٔ این دل بفن|
  block
    block |دل نباشد تن چه داند گفت و گو|
    block |دل نجوید تن چه داند جست و جو|
  block
    block |پس نظرگاه شعاع آن آهنست|
    block |پس نظرگاه خدا دل نه تنست|
  block
    block |بس مثال و شرح خواهد این کلام|
    block |لیک ترسم تا نلغزد وهم عام|
  block
    block |تا نگردد نیکوی ما بدی|
    block |اینک گفتم هم نبد جز بی‌خودی|
  block
    block |پای کژ را کفش کژ بهتر بود|
    block |مر گدا را دستگه بر در بود|