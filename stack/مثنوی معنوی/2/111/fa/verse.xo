
block |شرح کردن شیخ سر آن درخت با آن طالب مقلد|
  block
    block |بود شیخی عالمی قطبی کریم|
    block |اندر آن منزل که آیس شد ندیم|
  block
    block |گفت من نومید پیش او روم|
    block |ز آستان او براه اندر شوم|
  block
    block |تا دعای او بود همراه من|
    block |چونک نومیدم من از دلخواه من|
  block
    block |رفت پیش شیخ با چشم پر آب|
    block |اشک می‌بارید مانند سحاب|
  block
    block |گفت شیخا وقت رحم و رقتست|
    block |ناامیدم وقت لطف این ساعتست|
  block
    block |گفت واگو کز چه نومیدیستت|
    block |چیست مطلوب تو رو با چیستت|
  block
    block |گفت شاهنشاه کردم اختیار|
    block |از برای جستن یک شاخسار|
  block
    block |که درختی هست نادر در جهات|
    block |میوهٔ او مایهٔ آب حیات|
  block
    block |سالها جستم ندیدم یک نشان|
    block |جز که طنز و تسخر این سرخوشان|
  block
    block |شیخ خندید و بگفتش ای سلیم|
    block |این درخت علم باشد در علیم|
  block
    block |بس بلند و بس شگرف و بس بسیط|
    block |آب حیوانی ز دریای محیط|
  block
    block |تو بصورت رفته‌ای ای بی‌خبر|
    block |زان ز شاخ معنیی بی بار و بر|
  block
    block |گه درختش نام شد گه آفتاب|
    block |گاه بحرش نام گشت و گه سحاب|
  block
    block |آن یکی کش صد هزار آثار خاست|
    block |کمترین آثار او عمر بقاست|
  block
    block |گرچه فردست او اثر دارد هزار|
    block |آن یکی را نام شاید بی‌شمار|
  block
    block |آن یکی شخصی ترا باشد پدر|
    block |در حق شخصی دگر باشد پسر|
  block
    block |در حق دیگر بود قهر و عدو|
    block |در حق دیگر بود لطف و نکو|
  block
    block |صد هزاران نام و او یک آدمی|
    block |صاحب هر وصفش از وصفی عمی|
  block
    block |هر که جوید نام گر صاحب ثقه‌ست|
    block |همچو تو نومید و اندر تفرقه‌ست|
  block
    block |تو چه بر چفسی برین نام درخت|
    block |تا بمانی تلخ‌کام و شوربخت|
  block
    block |در گذر از نام و بنگر در صفات|
    block |تا صفاتت ره نماید سوی ذات|
  block
    block |اختلاف خلق از نام اوفتاد|
    block |چون بمعنی رفت آرام اوفتاد|