
block |عکس تعظیم پیغام سلیمان در دل بلقیس از صورت حقیر هدهد|
  block
    block |رحمت صد تو بر آن بلقیس باد|
    block |که خدایش عقل صد مرده بداد|
  block
    block |هدهدی نامه بیاورد و نشان|
    block |از سلیمان چند حرفی با بیان|
  block
    block |خواند او آن نکته‌های با شمول|
    block |با حقارت ننگرید اندر رسول|
  block
    block |جسم هدهد دید و جان عنقاش دید|
    block |حس چو کفی دید و دل دریاش دید|
  block
    block |عقل با حس زین طلسمات دو رنگ|
    block |چون محمد با ابوجهلان به جنگ|
  block
    block |کافران دیدند احمد را بشر|
    block |چون ندیدند از وی انشق القمر|
  block
    block |خاک زن در دیدهٔ حس‌بین خویش|
    block |دیدهٔ حس دشمن عقلست و کیش|
  block
    block |دیدهٔ حس را خدا اعماش خواند|
    block |بت‌پرستش گفت و ضد ماش خواند|
  block
    block |زانک او کف دید و دریا را ندید|
    block |زانک حالی دید و فردا را ندید|
  block
    block |خواجهٔ فردا و حالی پیش او|
    block |او نمی‌بیند ز گنجی جز تسو|
  block
    block |ذره‌ای زان آفتاب آرد پیام|
    block |آفتاب آن ذره را گردد غلام|
  block
    block |قطره‌ای کز بحر وحدت شد سفیر|
    block |هفت بحر آن قطره را باشد اسیر|
  block
    block |گر کف خاکی شود چالاک او|
    block |پیش خاکش سر نهد افلاک او|
  block
    block |خاک آدم چونک شد چالاک حق|
    block |پیش خاکش سر نهند املاک حق|
  block
    block |السماء انشقت آخر از چه بود|
    block |از یکی چشمی که خاکیی گشود|
  block
    block |خاک از دردی نشیند زیر آب|
    block |خاک بین کز عرش بگذشت از شتاب|
  block
    block |آن لطافت پس بدان کز آب نیست|
    block |جز عطای مبدع وهاب نیست|
  block
    block |گر کند سفلی هوا و نار را|
    block |ور ز گل او بگذراند خار را|
  block
    block |حاکمست و یفعل الله ما یشا|
    block |کو ز عین درد انگیزد دوا|
  block
    block |گر هوا و نار را سفلی کند|
    block |تیرگی و دردی و ثفلی کند|
  block
    block |ور زمین و آب را علوی کند|
    block |راه گردون را به پا مطوی کند|
  block
    block |پس یقین شد که تعز من تشا|
    block |خاکیی را گفت پرها بر گشا|
  block
    block |آتشی را گفت رو ابلیس شو|
    block |زیر هفتم خاک با تلبیس شو|
  block
    block |آدم خاکی برو تو بر سها|
    block |ای بلیس آتشی رو تا ثری|
  block
    block |چار طبع و علت اولی نیم|
    block |در تصرف دایما من باقیم|
  block
    block |کار من بی علتست و مستقیم|
    block |هست تقدیرم نه علت ای سقیم|
  block
    block |عادت خود را بگردانم بوقت|
    block |این غبار از پیش بنشانم بوقت|
  block
    block |بحر را گویم که هین پر نار شو|
    block |گویم آتش را که رو گلزار شو|
  block
    block |کوه را گویم سبک شو همچو پشم|
    block |چرخ را گویم فرو در پیش چشم|
  block
    block |گویم ای خورشید مقرون شو به ماه|
    block |هر دو را سازم چو دو ابر سیاه|
  block
    block |چشمهٔ خورشید را سازیم خشک|
    block |چشمهٔ خون را بفن سازیم مشک|
  block
    block |آفتاب و مه چو دو گاو سیاه|
    block |یوغ بر گردن ببنددشان اله|