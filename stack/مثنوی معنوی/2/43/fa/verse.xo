
block |گفتن موسی علیه السلام گوساله‌پرست را کی آن خیال‌اندیشی و حزم تو کجاست|
  block
    block |گفت موسی با یکی مست خیال|
    block |کای بداندیش از شقاوت وز ضلال|
  block
    block |صد گمانت بود در پیغامبریم|
    block |با چنین برهان و این خلق کریم|
  block
    block |صد هزاران معجزه دیدی ز من|
    block |صد خیالت می‌فزود و شک و ظن|
  block
    block |از خیال و وسوسه تنگ آمدی|
    block |طعن بر پیغامبری‌ام می‌زدی|
  block
    block |گرد از دریا بر آوردم عیان|
    block |تا رهیدیت از شر فرعونیان|
  block
    block |ز آسمان چل سال کاسه و خوان رسید|
    block |وز دعاام جوی از سنگی دوید|
  block
    block |این و صد چندین و چندین گرم و سرد|
    block |از تو ای سرد آن توهم کم نکرد|
  block
    block |بانگ زد گوساله‌ای از جادوی|
    block |سجده کردی که خدای من توی|
  block
    block |آن توهمهات را سیلاب برد|
    block |زیرکی باردت را خواب برد|
  block
    block |چون نبودی بد گمان در حق او|
    block |چون نهادی سر چنان ای زشت‌خو|
  block
    block |چون خیالت نامد از تزویر او|
    block |وز فساد سحر احمق‌گیر او|
  block
    block |سامریی خود که باشد ای سگان|
    block |که خدایی بر تراشد در جهان|
  block
    block |چون درین تزویر او یک‌دل شدی|
    block |وز همه اشکالها عاطل شدی|
  block
    block |گاو می‌شاید خدایی را بلاف|
    block |در رسولی‌ام تو چون کردی خلاف|
  block
    block |پیش گاوی سجده کردی از خری|
    block |گشت عقلت صید سحر سامری|
  block
    block |چشم دزدیدی ز نور ذوالجلال|
    block |اینت جهل وافر و عین ضلال|
  block
    block |شه بر آن عقل و گزینش که تراست|
    block |چون تو کان جهل را کشتن سزاست|
  block
    block |گاو زرین بانگ کرد آخر چه گفت|
    block |کاحمقان را این همه رغبت شکفت|
  block
    block |زان عجب‌تر دیده‌ایت از من بسی|
    block |لیک حق را کی پذیرد هر خسی|
  block
    block |باطلان را چه رباید باطلی|
    block |عاطلان را چه خوش آید عاطلی|
  block
    block |زانک هر جنسی رباید جنس خود|
    block |گاو سوی شیر نر کی رو نهد|
  block
    block |گرگ بر یوسف کجا عشق آورد|
    block |جز مگر از مکر تا او را خورد|
  block
    block |چون ز گرگی وا رهد محرم شود|
    block |چون سگ کهف از بنی آدم شود|
  block
    block |چون ابوبکر از محمد برد بو|
    block |گفت هذا لیس وجه کاذب|
  block
    block |چون نبد بوجهل از اصحاب درد|
    block |دید صد شق قمر باور نکرد|
  block
    block |دردمندی کش ز بام افتاد طشت|
    block |زو نهان کردیم حق پنهان نگشت|
  block
    block |وانک او جاهل بد از دردش بعید|
    block |چند بنمودند و او آن را ندید|
  block
    block |آینهٔ دل صاف باید تا درو|
    block |وا شناسی صورت زشت از نکو|