
block |وحی آمدن موسی را علیه السلام در عذر آن شبان|
  block
    block |بعد از آن در سر موسی حق نهفت|
    block |رازهایی گفت کان ناید به گفت|
  block
    block |بر دل موسی سخنها ریختند|
    block |دیدن و گفتن بهم آمیختند|
  block
    block |چند بی‌خود گشت و چند آمد بخود|
    block |چند پرید از ازل سوی ابد|
  block
    block |بعد ازین گر شرح گویم ابلهیست|
    block |زانک شرح این ورای آگهیست|
  block
    block |ور بگویم عقلها را بر کند|
    block |ور نویسم بس قلمها بشکند|
  block
    block |چونک موسی این عتاب از حق شنید|
    block |در بیابان در پی چوپان دوید|
  block
    block |بر نشان پای آن سرگشته راند|
    block |گرد از پرهٔ بیابان بر فشاند|
  block
    block |گام پای مردم شوریده خود|
    block |هم ز گام دیگران پیدا بود|
  block
    block |یک قدم چون رخ ز بالا تا نشیب|
    block |یک قدم چون پیل رفته بر وریب|
  block
    block |گاه چون موجی بر افرازان علم|
    block |گاه چون ماهی روانه بر شکم|
  block
    block |گاه بر خاکی نبشته حال خود|
    block |همچو رمالی که رملی بر زند|
  block
    block |عاقبت دریافت او را و بدید|
    block |گفت مژده ده که دستوری رسید|
  block
    block |هیچ آدابی و ترتیبی مجو|
    block |هرچه می‌خواهد دل تنگت بگو|
  block
    block |کفر تو دینست و دینت نور جان|
    block |آمنی وز تو جهانی در امان|
  block
    block |ای معاف یفعل الله ما یشا|
    block |بی‌محابا رو زبان را بر گشا|
  block
    block |گفت ای موسی از آن بگذشته‌ام|
    block |من کنون در خون دل آغشته‌ام|
  block
    block |من ز سدرهٔ منتهی بگذشته‌ام|
    block |صد هزاران ساله زان سو رفته‌ام|
  block
    block |تازیانه بر زدی اسپم بگشت|
    block |گنبدی کرد و ز گردون بر گذشت|
  block
    block |محرم ناسوت ما لاهوت باد|
    block |آفرین بر دست و بر بازوت باد|
  block
    block |حال من اکنون برون از گفتنست|
    block |اینچ می‌گویم نه احوال منست|
  block
    block |نقش می‌بینی که در آیینه‌ایست|
    block |نقش تست آن نقش آن آیینه نیست|
  block
    block |دم که مرد نایی اندر نای کرد|
    block |درخور نایست نه درخورد مرد|
  block
    block |هان و هان گر حمد گویی گر سپاس|
    block |همچو نافرجام آن چوپان شناس|
  block
    block |حمد تو نسبت بدان گر بهترست|
    block |لیک آن نسبت بحق هم ابترست|
  block
    block |چند گویی چون غطا برداشتند|
    block |کین نبودست آنک می‌پنداشتند|
  block
    block |این قبول ذکر تو از رحمتست|
    block |چون نماز مستحاضه رخصتست|
  block
    block |با نماز او بیالودست خون|
    block |ذکر تو آلودهٔ تشبیه و چون|
  block
    block |خون پلیدست و به آبی می‌رود|
    block |لیک باطن را نجاستها بود|
  block
    block |کان بغیر آب لطف کردگار|
    block |کم نگردد از درون مرد کار|
  block
    block |در سجودت کاش رو گردانیی|
    block |معنی سبحان ربی دانیی|
  block
    block |کای سجودم چون وجودم ناسزا|
    block |مر بدی را تو نکویی ده جزا|
  block
    block |این زمین از حلم حق دارد اثر|
    block |تا نجاست برد و گلها داد بر|
  block
    block |تا بپوشد او پلیدیهای ما|
    block |در عوض بر روید از وی غنچه‌ها|
  block
    block |پس چو کافر دید کو در داد و جود|
    block |کمتر و بی‌مایه‌تر از خاک بود|
  block
    block |از وجود او گل و میوه نرست|
    block |جز فساد جمله پاکیها نجست|
  block
    block |گفت واپس رفته‌ام من در ذهاب|
    block |حسر تا یا لیتنی کنت تراب|
  block
    block |کاش از خاکی سفر نگزیدمی|
    block |همچو خاکی دانه‌ای می‌چیدمی|
  block
    block |چون سفر کردم مرا راه آزمود|
    block |زین سفر کردن ره‌آوردم چه بود|
  block
    block |زان همه میلش سوی خاکست کو|
    block |در سفر سودی نبیند پیش رو|
  block
    block |روی واپس کردنش آن حرص و آز|
    block |روی در ره کردنش صدق و نیاز|
  block
    block |هر گیا را کش بود میل علا|
    block |در مزیدست و حیات و در نما|
  block
    block |چونک گردانید سر سوی زمین|
    block |در کمی و خشکی و نقص و غبین|
  block
    block |میل روحت چون سوی بالا بود|
    block |در تزاید مرجعت آنجا بود|
  block
    block |ور نگوساری سرت سوی زمین|
    block |آفلی حق لا یحب الافلین|