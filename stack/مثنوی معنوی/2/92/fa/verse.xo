
block |قصهٔ اعرابی و ریگ در جوال کردن و ملامت کردن آن فیلسوف او را|
  block
    block |یک عرابی بار کرده اشتری|
    block |دو جوال زفت از دانه پری|
  block
    block |او نشسته بر سر هر دو جوال|
    block |یک حدیث‌انداز کرد او را سال|
  block
    block |از وطن پرسید و آوردش بگفت|
    block |واندر آن پرسش بسی درها بسفت|
  block
    block |بعد از آن گفتش که این هر دو جوال|
    block |چیست آکنده بگو مصدوق حال|
  block
    block |گفت اندر یک جوالم گندمست|
    block |در دگر ریگی نه قوت مردمست|
  block
    block |گفت تو چون بار کردی این رمال|
    block |گفت تا تنها نماند آن جوال|
  block
    block |گفت نیم گندم آن تنگ را|
    block |در دگر ریز از پی فرهنگ را|
  block
    block |تا سبک گردد جوال و هم شتر|
    block |گفت شاباش ای حکیم اهل و حر|
  block
    block |این چنین فکر دقیق و رای خوب|
    block |تو چنین عریان پیاده در لغوب|
  block
    block |رحمش آمد بر حکیم و عزم کرد|
    block |کش بر اشتر بر نشاند نیک‌مرد|
  block
    block |باز گفتش ای حکیم خوش‌سخن|
    block |شمه‌ای از حال خود هم شرح کن|
  block
    block |این چنین عقل و کفایت که تراست|
    block |تو وزیری یا شهی بر گوی راست|
  block
    block |گفت این هر دو نیم از عامه‌ام|
    block |بنگر اندر حال و اندر جامه‌ام|
  block
    block |گفت اشتر چند داری چند گاو|
    block |گفت نه این و نه آن ما را مکاو|
  block
    block |گفت رختت چیست باری در دکان|
    block |گفت ما را کودکان و کو مکان|
  block
    block |گفت پس از نقد پرسم نقد چند|
    block |که توی تنهارو و محبوب‌پند|
  block
    block |کیمیای مس عالم با توست|
    block |عقل و دانش را گوهر تو بر توست|
  block
    block |گفت والله نیست یا وجه العرب|
    block |در همه ملکم وجوه قوت شب|
  block
    block |پا برهنه تن برهنه می‌دوم|
    block |هر که نانی می‌دهد آنجا روم|
  block
    block |مر مرا زین حکمت و فضل و هنر|
    block |نیست حاصل جز خیال و درد سر|
  block
    block |پس عرب گفتش که رو دور از برم|
    block |تا نبارد شومی تو بر سرم|
  block
    block |دور بر آن حکمت شومت ز من|
    block |نطق تو شومست بر اهل زمن|
  block
    block |یا تو آن سو رو من این سو می‌دوم|
    block |ور ترا ره پیش من وا پس روم|
  block
    block |یک جوالم گندم و دیگر ز ریگ|
    block |به بود زین حیله‌های مردریگ|
  block
    block |احمقی‌ام پس مبارک احمقیست|
    block |که دلم با برگ و جانم متقیست|
  block
    block |گر تو خواهی کت شقاوت کم شود|
    block |جهد کن تا از تو حکمت کم شود|
  block
    block |حکمتی کز طبع زاید وز خیال|
    block |حکمتی نی فیض نور ذوالجلال|
  block
    block |حکمت دنیا فزاید ظن و شک|
    block |حکمت دینی برد فوق فلک|
  block
    block |زوبعان زیرک آخر زمان|
    block |بر فزوده خویش بر پیشینیان|
  block
    block |حیله‌آموزان جگرها سوخته|
    block |فعلها و مکرها آموخته|
  block
    block |صبر و ایثار و سخای نفس و جود|
    block |باد داده کان بود اکسیر سود|
  block
    block |فکر آن باشد که بگشاید رهی|
    block |راه آن باشد که پیش آید شهی|
  block
    block |شاه آن باشد که پیش شه رود|
    block |نه بمخزنها و لشکر شه شود|
  block
    block |تا بماند شاهی او سرمدی|
    block |همچو عز ملک دین احمدی|