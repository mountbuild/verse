
block |التماس کردن همراه عیسی علیه السلام زنده کردن استخوانها از عیسی علیه السلام|
  block
    block |گشت با عیسی یکی ابله رفیق|
    block |استخوانها دید در حفرهٔ عمیق|
  block
    block |گفت ای همراه آن نام سنی|
    block |که بدان مرده تو زنده می‌کنی|
  block
    block |مر مرا آموز تا احسان کنم|
    block |استخوانها را بدان با جان کنم|
  block
    block |گفت خامش کن که آن کار تو نیست|
    block |لایق انفاس و گفتار تو نیست|
  block
    block |کان نفس خواهد ز باران پاک‌تر|
    block |وز فرشته در روش دراک‌تر|
  block
    block |عمرها بایست تا دم پاک شد|
    block |تا امین مخزن افلاک شد|
  block
    block |خود گرفتی این عصا در دست راست|
    block |دست را دستان موسی از کجاست|
  block
    block |گفت اگر من نیستم اسرارخوان|
    block |هم تو بر خوان نام را بر استخوان|
  block
    block |گفت عیسی یا رب این اسرار چیست|
    block |میل این ابله درین بیگار چیست|
  block
    block |چون غم خود نیست این بیمار را|
    block |چون غم جان نیست این مردار را|
  block
    block |مردهٔ خود را رها کردست او|
    block |مردهٔ بیگانه را جوید رفو|
  block
    block |گفت حق ادبار اگر ادبارجوست|
    block |خار روییده جزای کشت اوست|
  block
    block |آنک تخم خار کارد در جهان|
    block |هان و هان او را مجو در گلستان|
  block
    block |گر گلی گیرد به کف خاری شود|
    block |ور سوی یاری رود ماری شود|
  block
    block |کیمیای زهر و مارست آن شقی|
    block |بر خلاف کیمیای متقی|