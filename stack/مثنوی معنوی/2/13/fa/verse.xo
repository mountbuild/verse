
block |تمامی قصهٔ زنده شدن استخوانها به دعای عیسی علیه السلام|
  block
    block |خواند عیسی نام حق بر استخوان|
    block |از برای التماس آن جوان|
  block
    block |حکم یزدان از پی آن خام مرد|
    block |صورت آن استخوان را زنده کرد|
  block
    block |از میان بر جست یک شیر سیاه|
    block |پنجه‌ای زد کرد نقشش را تباه|
  block
    block |کله‌اش بر کند مغزش ریخت زود|
    block |مغز جوزی کاندرو مغزی نبود|
  block
    block |گر ورا مغزی بدی اشکستنش|
    block |خود نبودی نقص الا بر تنش|
  block
    block |گفت عیسی چون شتابش کوفتی|
    block |گفت زان رو که تو زو آشوفتی|
  block
    block |گفت عیسی چون نخوردی خون مرد|
    block |گفت در قسمت نبودم رزق خورد|
  block
    block |ای بسا کس همچو آن شیر ژیان|
    block |صید خود ناخورده رفته از جهان|
  block
    block |قسمتش کاهی نه و حرصش چو کوه|
    block |وجه نه و کرده تحصیل وجوه|
  block
    block |ای میسر کرده بر ما در جهان|
    block |سخره و بیگار ما را وا رهان|
  block
    block |طعمه بنموده بما وان بوده شست|
    block |آنچنان بنما بما آن را که هست|
  block
    block |گفت آن شیر ای مسیحا این شکار|
    block |بود خالص از برای اعتبار|
  block
    block |گر مرا روزی بدی اندر جهان|
    block |خود چه کارستی مرا با مردگان|
  block
    block |این سزای آنک یابد آب صاف|
    block |همچو خر در جو بمیزد از گزاف|
  block
    block |گر بداند قیمت آن جوی خر|
    block |او به جای پا نهد در جوی سر|
  block
    block |او بیابد آنچنان پیغامبری|
    block |میر آبی زندگانی‌پروری|
  block
    block |چون نمیرد پیش او کز امر کن|
    block |ای امیر آب ما را زنده کن|
  block
    block |هین سگ نفس ترا زنده مخواه|
    block |کو عدو جان تست از دیرگاه|
  block
    block |خاک بر سر استخوانی را که آن|
    block |مانع این سگ بود از صید جان|
  block
    block |سگ نه‌ای بر استخوان چون عاشقی|
    block |دیوچه‌وار از چه بر خون عاشقی|
  block
    block |آن چه چشمست آن که بیناییش نیست|
    block |ز امتحانها جز که رسواییش نیست|
  block
    block |سهو باشد ظنها را گاه گاه|
    block |این چه ظنست این که کور آمد ز راه|
  block
    block |دیده آ بر دیگران نوحه‌گری|
    block |مدتی بنشین و بر خود می‌گری|
  block
    block |ز ابر گریان شاخ سبز و تر شود|
    block |زانک شمع از گریه روشن‌تر شود|
  block
    block |هر کجا نوحه کنند آنجا نشین|
    block |زانک تو اولیتری اندر حنین|
  block
    block |زانک ایشان در فراق فانی‌اند|
    block |غافل از لعل بقای کانی‌اند|
  block
    block |زانک بر دل نقش تقلیدست بند|
    block |رو به آب چشم بندش را برند|
  block
    block |زانک تقلید آفت هر نیکویست|
    block |که بود تقلید اگر کوه قویست|
  block
    block |گر ضریری لمترست و تیز خشم|
    block |گوشت‌پاره‌ش دان چو او را نیست چشم|
  block
    block |گر سخن گوید ز مو باریکتر|
    block |آن سرش را زان سخن نبود خبر|
  block
    block |مستیی دارد ز گفت خود ولیک|
    block |از بر وی تا بمی راهیست نیک|
  block
    block |همچو جویست او نه او آبی خورد|
    block |آب ازو بر آب‌خوران بگذرد|
  block
    block |آب در جو زان نمی‌گیرد قرار|
    block |زانک آن جو نیست تشنه و آب‌خوار|
  block
    block |همچو نایی نالهٔ زاری کند|
    block |لیک بیگار خریداری کند|
  block
    block |نوحه‌گر باشد مقلد در حدیث|
    block |جز طمع نبود مراد آن خبیث|
  block
    block |نوحه‌گر گوید حدیث سوزناک|
    block |لیک کو سوز دل و دامان چاک|
  block
    block |از محقق تا مقلد فرقهاست|
    block |کین چو داوودست و آن دیگر صداست|
  block
    block |منبع گفتار این سوزی بود|
    block |وان مقلد کهنه‌آموزی بود|
  block
    block |هین مشو غره بدان گفت حزین|
    block |بار بر گاوست و بر گردون حنین|
  block
    block |هم مقلد نیست محروم از ثواب|
    block |نوحه‌گر را مزد باشد در حساب|
  block
    block |کافر و مؤمن خدا گویند لیک|
    block |درمیان هر دو فرقی هست نیک|
  block
    block |آن گدا گوید خدا از بهر نان|
    block |متقی گوید خدا از عین جان|
  block
    block |گر بدانستی گدا از گفت خویش|
    block |پیش چشم او نه کم ماندی نه بیش|
  block
    block |سالها گوید خدا آن نان‌خواه|
    block |همچو خر مصحف کشد از بهر کاه|
  block
    block |گر بدل در تافتی گفت لبش|
    block |ذره ذره گشته بودی قالبش|
  block
    block |نام دیوی ره برد در ساحری|
    block |تو بنام حق پشیزی می‌بری|