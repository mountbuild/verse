
block |امتحان هر چیزی تا ظاهر شود خیر و شری کی در ویست|
  block
    block |یک نظر قانع مشو زین سقف نور|
    block |بارها بنگر ببین هل من فطور|
  block
    block |چونک گفتت کاندرین سقف نکو|
    block |بارها بنگر چو مرد عیب‌جو|
  block
    block |پس زمین تیره را دانی که چند|
    block |دیدن و تمییز باید در پسند|
  block
    block |تا بپالاییم صافان را ز درد|
    block |چند باید عقل ما را رنج برد|
  block
    block |امتحانهای زمستان و خزان|
    block |تاب تابستان بهار همچو جان|
  block
    block |بادها و ابرها و برقها|
    block |تا پدید آرد عوارض فرقها|
  block
    block |تا برون آرد زمین خاک‌رنگ|
    block |هرچه اندر جیب دارد لعل و سنگ|
  block
    block |هرچه دزدیدست این خاک دژم|
    block |از خزانهٔ حق و دریای کرم|
  block
    block |شحنهٔ تقدیر گوید راست گو|
    block |آنچ بردی شرح وا ده مو بمو|
  block
    block |دزد یعنی خاک گوید هیچ هیچ|
    block |شحنه او را در کشد در پیچ پیچ|
  block
    block |شحنه گاهش لطف گوید چون شکر|
    block |گه بر آویزد کند هر چه بتر|
  block
    block |تا میان قهر و لطف آن خفیه‌ها|
    block |ظاهر آید ز آتش خوف و رجا|
  block
    block |آن بهاران لطف شحنهٔ کبریاست|
    block |و آن خزان تهدید و تخویف خداست|
  block
    block |و آن زمستان چارمیخ معنوی|
    block |تا تو ای دزد خفی ظاهر شوی|
  block
    block |پس مجاهد را زمانی بسط دل|
    block |یک زمانی قبض و درد و غش و غل|
  block
    block |زانک این آب و گلی کابدان ماست|
    block |منکر و دزد ضیای جانهاست|
  block
    block |حق تعالی گرم و سرد و رنج و درد|
    block |بر تن ما می‌نهد ای شیرمرد|
  block
    block |خوف و جوع و نقص اموال و بدن|
    block |جمله بهر نقد جان ظاهر شدن|
  block
    block |این وعید و وعده‌ها انگیختست|
    block |بهر این نیک و بدی کآمیختست|
  block
    block |چونک حق و باطلی آمیختند|
    block |نقد و قلب اندر حرمدان ریختند|
  block
    block |پس محک می‌بایدش بگزیده‌ای|
    block |در حقایق امتحانها دیده‌ای|
  block
    block |تا شود فاروق این تزویرها|
    block |تا بود دستور این تدبیرها|
  block
    block |شیر ده ای مادر موسی ورا|
    block |واندر آب افکن میندیش از بلا|
  block
    block |هر که در روز الست آن شیر خورد|
    block |همچو موسی شیر را تمییز کرد|
  block
    block |گر تو بر تمییز طفلت مولعی|
    block |این زمان یا ام موسی ارضعی|
  block
    block |تا ببیند طعم شیر مادرش|
    block |تا فرو ناید بدایهٔ بد سرش|