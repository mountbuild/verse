
block |امتحان پادشاه به آن دو غلام کی نو خریده بود|
  block
    block |پادشاهی دو غلام ارزان خرید|
    block |با یکی زان دو سخن گفت و شنید|
  block
    block |یافتش زیرک‌دل و شیرین جواب|
    block |از لب شکر چه زاید شکرآب|
  block
    block |آدمی مخفیست در زیر زبان|
    block |این زبان پرده‌ست بر درگاه جان|
  block
    block |چونک بادی پرده را در هم کشید|
    block |سر صحن خانه شد بر ما پدید|
  block
    block |کاندر آن خانه گهر یا گندمست|
    block |گنج زر یا جمله مار و کزدمست|
  block
    block |یا درو گنجست و ماری بر کران|
    block |زانک نبود گنج زر بی پاسبان|
  block
    block |بی تامل او سخن گفتی چنان|
    block |کز پس پانصد تامل دیگران|
  block
    block |گفتیی در باطنش دریاستی|
    block |جمله دریا گوهر گویاستی|
  block
    block |نور هر گوهر کزو تابان شدی|
    block |حق و باطل را ازو فرقان شدی|
  block
    block |نور فرقان فرق کردی بهر ما|
    block |ذره ذره حق و باطل را جدا|
  block
    block |نور گوهر نور چشم ما شدی|
    block |هم سؤال و هم جواب از ما بدی|
  block
    block |چشم کژ کردی دو دیدی قرص ماه|
    block |چون سؤالست این نظر در اشتباه|
  block
    block |راست گردان چشم را در ماهتاب|
    block |تا یکی بینی تو مه را نک جواب|
  block
    block |فکرتت که کژ مبین نیکو نگر|
    block |هست هم نور و شعاع آن گهر|
  block
    block |هر جوابی کان ز گوش آید بدل|
    block |چشم گفت از من شنو آن را بهل|
  block
    block |گوش دلاله‌ست و چشم اهل وصال|
    block |چشم صاحب حال و گوش اصحاب قال|
  block
    block |در شنود گوش تبدیل صفات|
    block |در عیان دیده‌ها تبدیل ذات|
  block
    block |ز آتش ار علمت یقین شد از سخن|
    block |پختگی جو در یقین منزل مکن|
  block
    block |تا نسوزی نیست آن عین الیقین|
    block |این یقین خواهی در آتش در نشین|
  block
    block |گوش چون نافذ بود دیده شود|
    block |ورنه قل در گوش پیچیده شود|
  block
    block |این سخن پایان ندارد باز گرد|
    block |تا که شه با آن غلامانش چه کرد|