
block |آتش کردن پادشاه جهود و بت نهادن پهلوی آتش کی هر که این بت را سجود کند از آتش برست|
  block
    block |آن جهود سگ ببین چه رای کرد|
    block |پهلوی آتش بتی بر پای کرد|
  block
    block |کانک این بت را سجود آرد برست|
    block |ور نیارد در دل آتش نشست|
  block
    block |چون سزای این بت نفس او نداد|
    block |از بت نفسش بتی دیگر بزاد|
  block
    block |مادر بتها بت نفس شماست|
    block |زانک آن بت مار و این بت اژدهاست|
  block
    block |آهن و سنگست نفس و بت شرار|
    block |آن شرار از آب می‌گیرد قرار|
  block
    block |سنگ و آهن زآب کی ساکن شود|
    block |آدمی با این دو کی ایمن بود|
  block
    block |بت سیاهابه‌ست در کوزه نهان|
    block |نفس مر آب سیه را چشمه دان|
  block
    block |آن بت منحوت چون سیل سیاه|
    block |نفس بتگر چشمه‌ای بر آب راه|
  block
    block |صد سبو را بشکند یکپاره سنگ|
    block |و آب چشمه می‌زهاند بی‌درنگ|
  block
    block |بت‌شکستن سهل باشد نیک سهل|
    block |سهل دیدن نفس را جهلست جهل|
  block
    block |صورت نفس ار بجویی ای پسر|
    block |قصهٔ دوزخ بخوان با هفت در|
  block
    block |هر نفس مکری و در هر مکر زان|
    block |غرقه صد فرعون با فرعونیان|
  block
    block |در خدای موسی و موسی گریز|
    block |آب ایمان را ز فرعونی مریز|
  block
    block |دست را اندر احد و احمد بزن|
    block |ای برادر وا ره از بوجهل تن|