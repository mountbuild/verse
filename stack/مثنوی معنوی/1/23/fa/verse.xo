
block |در بیان آنک این اختلافات در صورت روش است نی در حقیقت راه|
  block
    block |او ز یک رنگی عیسی بو نداشت|
    block |وز مزاج خم عیسی خو نداشت|
  block
    block |جامهٔ صد رنگ از آن خم صفا|
    block |ساده و یک‌رنگ گشتی چون صبا|
  block
    block |نیست یک‌رنگی کزو خیزد ملال|
    block |بل مثال ماهی و آب زلال|
  block
    block |گرچه در خشکی هزاران رنگهاست|
    block |ماهیان را با یبوست جنگهاست|
  block
    block |کیست ماهی چیست دریا در مثل|
    block |تا بدان ماند ملک عز و جل|
  block
    block |صد هزاران بحر و ماهی در وجود|
    block |سجده آرد پیش آن اکرام و جود|
  block
    block |چند باران عطا باران شده|
    block |تا بدان آن بحر در افشان شده|
  block
    block |چند خورشید کرم افروخته|
    block |تا که ابر و بحر جود آموخته|
  block
    block |پرتو دانش زده بر خاک و طین|
    block |تا که شد دانه پذیرنده زمین|
  block
    block |خاک امین و هر چه در وی کاشتی|
    block |بی‌خیانت جنس آن برداشتی|
  block
    block |این امانت زان امانت یافتست|
    block |کآفتاب عدل بر وی تافتست|
  block
    block |تا نشان حق نیارد نوبهار|
    block |خاک سرها را نکرده آشکار|
  block
    block |آن جوادی که جمادی را بداد|
    block |این خبرها وین امانت وین سداد|
  block
    block |مر جمادی را کند فضلش خبیر|
    block |عاقلان را کرده قهر او ضریر|
  block
    block |جان و دل را طاقت آن جوش نیست|
    block |با که گویم در جهان یک گوش نیست|
  block
    block |هر کجا گوشی بد از وی چشم گشت|
    block |هر کجا سنگی بد از وی یشم گشت|
  block
    block |کیمیاسازست چه بود کیمیا|
    block |معجزه بخش است چه بود سیمیا|
  block
    block |این ثنا گفتن ز من ترک ثناست|
    block |کین دلیل هستی و هستی خطاست|
  block
    block |پیش هست او بباید نیست بود|
    block |چیست هستی پیش او کور و کبود|
  block
    block |گر نبودی کور زو بگداختی|
    block |گرمی خورشید را بشناختی|
  block
    block |ور نبودی او کبود از تعزیت|
    block |کی فسردی همچو یخ این ناحیت|