
block |تعظیم ساحران مر موسی را علیه‌السلام کی چه می‌فرمایی اول تو اندازی عصا|
  block
    block |ساحران در عهد فرعون لعین|
    block |چون مری کردند با موسی بکین|
  block
    block |لیک موسی را مقدم داشتند|
    block |ساحران او را مکرم داشتند|
  block
    block |زانک گفتندش که فرمان آن تست|
    block |گر همی خواهی عصا تو فکن نخست|
  block
    block |گفت نی اول شما ای ساحران|
    block |افکنید ان مکرها را درمیان|
  block
    block |این قدر تعظیم دینشان را خرید|
    block |کز مری آن دست و پاهاشان برید|
  block
    block |ساحران چون حق او بشناختند|
    block |دست و پا در جرم آن در باختند|
  block
    block |لقمه و نکته‌ست کامل را حلال|
    block |تو نه‌ای کامل مخور می‌باش لال|
  block
    block |چون تو گوشی او زبان نی جنس تو|
    block |گوشها را حق بفرمود انصتوا|
  block
    block |کودک اول چون بزاید شیرنوش|
    block |مدتی خامش بود او جمله گوش|
  block
    block |مدتی می‌بایدش لب دوختن|
    block |از سخن تا او سخن آموختن|
  block
    block |ور نباشد گوش و تی‌تی می‌کند|
    block |خویشتن را گنگ گیتی می‌کند|
  block
    block |کر اصلی کش نبد ز آغاز گوش|
    block |لال باشد کی کند در نطق جوش|
  block
    block |زانک اول سمع باید نطق را|
    block |سوی منطق از ره سمع اندر آ|
  block
    block |وادخلوا الابیات من ابوابها|
    block |واطلبوا الاغراض فی اسبابها|
  block
    block |نطق کان موقوف راه سمع نیست|
    block |جز که نطق خالق بی‌طمع نیست|
  block
    block |مبدعست او تابع استاد نی|
    block |مسند جمله ورا اسناد نی|
  block
    block |باقیان هم در حرف هم در مقال|
    block |تابع استاد و محتاج مثال|
  block
    block |زین سخن گر نیستی بیگانه‌ای|
    block |دلق و اشکی گیر در ویرانه‌ای|
  block
    block |زانک آدم زان عتاب از اشک رست|
    block |اشک تر باشد دم توبه‌پرست|
  block
    block |بهر گریه آمد آدم بر زمین|
    block |تا بود گریان و نالان و حزین|
  block
    block |آدم از فردوس و از بالای هفت|
    block |پای ماچان از برای عذر رفت|
  block
    block |گر ز پشت آدمی وز صلب او|
    block |در طلب می‌باش هم در طلب او|
  block
    block |ز آتش دل و آب دیده نقل ساز|
    block |بوستان از ابر و خورشیدست باز|
  block
    block |تو چه دانی ذوق آب دیدگان|
    block |عاشق نانی تو چون نادیدگان|
  block
    block |گر تو این انبان ز نان خالی کنی|
    block |پر ز گوهرهای اجلالی کنی|
  block
    block |طفل جان از شیر شیطان باز کن|
    block |بعد از آنش با ملک انباز کن|
  block
    block |تا تو تاریک و ملول و تیره‌ای|
    block |دان که با دیو لعین همشیره‌ای|
  block
    block |لقمه‌ای کو نور افزود و کمال|
    block |آن بود آورده از کسب حلال|
  block
    block |روغنی کاید چراغ ما کشد|
    block |آب خوانش چون چراغی را کشد|
  block
    block |علم و حکمت زاید از لقمهٔ حلال|
    block |عشق و رقت آید از لقمهٔ حلال|
  block
    block |چون ز لقمه تو حسد بینی و دام|
    block |جهل و غفلت زاید آن را دان حرام|
  block
    block |هیچ گندم کاری و جو بر دهد|
    block |دیده‌ای اسپی که کرهٔ خر دهد|
  block
    block |لقمه تخمست و برش اندیشه‌ها|
    block |لقمه بحر و گوهرش اندیشه‌ها|
  block
    block |زاید از لقمهٔ حلال اندر دهان|
    block |میل خدمت عزم رفتن آن جهان|