
block |حکایت بقال و طوطی و روغن ریختن طوطی در دکان|
  block
    block |بود بقالی و وی را طوطیی|
    block |خوش‌نوایی سبز و گویا طوطیی|
  block
    block |بر دکان بودی نگهبان دکان|
    block |نکته گفتی با همه سوداگران|
  block
    block |در خطاب آدمی ناطق بدی|
    block |در نوای طوطیان حاذق بدی|
  block
    block |خواجه روزی سوی خانه رفته بود|
    block |بر دکان طوطی نگهبانی نمود|
  block
    block |گربه‌ای برجست ناگه بر دکان|
    block |بهر موشی طوطیک از بیم جان|
  block
    block |جست از سوی دکان سویی گریخت|
    block |شیشه‌های روغن گل را بریخت|
  block
    block |از سوی خانه بیامد خواجه‌اش|
    block |بر دکان بنشست فارغ خواجه‌وش|
  block
    block |دید پر روغن دکان و جامه چرب|
    block |بر سرش زد گشت طوطی کل ز ضرب|
  block
    block |روزکی چندی سخن کوتاه کرد|
    block |مرد بقال از ندامت آه کرد|
  block
    block |ریش بر می‌کند و می‌گفت ای دریغ|
    block |کافتاب نعمتم شد زیر میغ|
  block
    block |دست من بشکسته بودی آن زمان|
    block |که زدم من بر سر آن خوش زبان|
  block
    block |هدیه‌ها می‌داد هر درویش را|
    block |تا بیابد نطق مرغ خویش را|
  block
    block |بعد سه روز و سه شب حیران و زار|
    block |بر دکان بنشسته بد نومیدوار|
  block
    block |می‌نمود آن مرغ را هر گون نهفت|
    block |تا که باشد اندر آید او بگفت|
  block
    block |جولقیی سر برهنه می‌گذشت|
    block |با سر بی مو چو پشت طاس و طشت|
  block
    block |آمد اندر گفت طوطی آن زمان|
    block |بانگ بر درویش زد چون عاقلان|
  block
    block |کز چه ای کل با کلان آمیختی|
    block |تو مگر از شیشه روغن ریختی|
  block
    block |از قیاسش خنده آمد خلق را|
    block |کو چو خود پنداشت صاحب دلق را|
  block
    block |کار پاکان را قیاس از خود مگیر|
    block |گر چه ماند در نبشتن شیر و شیر|
  block
    block |جمله عالم زین سبب گمراه شد|
    block |کم کسی ز ابدال حق آگاه شد|
  block
    block |همسری با انبیا برداشتند|
    block |اولیا را همچو خود پنداشتند|
  block
    block |گفته اینک ما بشر ایشان بشر|
    block |ما و ایشان بستهٔ خوابیم و خور|
  block
    block |این ندانستند ایشان از عمی|
    block |هست فرقی درمیان بی‌منتهی|
  block
    block |هر دو گون زنبور خوردند از محل|
    block |لیک شد زان نیش و زین دیگر عسل|
  block
    block |هر دو گون آهو گیا خوردند و آب|
    block |زین یکی سرگین شد و زان مشک ناب|
  block
    block |هر دو نی خوردند از یک آب‌خور|
    block |این یکی خالی و آن پر از شکر|
  block
    block |صد هزاران این چنین اشباه بین|
    block |فرقشان هفتاد ساله راه بین|
  block
    block |این خورد گردد پلیدی زو جدا|
    block |آن خورد گردد همه نور خدا|
  block
    block |این خورد زاید همه بخل و حسد|
    block |وآن خورد زاید همه نور احد|
  block
    block |این زمین پاک و آن شوره‌ست و بد|
    block |این فرشتهٔ پاک و آن دیوست و دد|
  block
    block |هر دو صورت گر به هم ماند رواست|
    block |آب تلخ و آب شیرین را صفاست|
  block
    block |جز که صاحب ذوق کی شناسد بیاب|
    block |او شناسد آب خوش از شوره آب|
  block
    block |سحر را با معجزه کرده قیاس|
    block |هر دو را بر مکر پندارد اساس|
  block
    block |ساحران موسی از استیزه را|
    block |برگرفته چون عصای او عصا|
  block
    block |زین عصا تا آن عصا فرقیست ژرف|
    block |زین عمل تا آن عمل راهی شگرف|
  block
    block |لعنة الله این عمل را در قفا|
    block |رحمة الله آن عمل را در وفا|
  block
    block |کافران اندر مری بوزینه طبع|
    block |آفتی آمد درون سینه طبع|
  block
    block |هرچه مردم می‌کند بوزینه هم|
    block |آن کند کز مرد بیند دم بدم|
  block
    block |او گمان برده که من کردم چو او|
    block |فرق را کی داند آن استیزه‌رو|
  block
    block |این کند از امر و او بهر ستیز|
    block |بر سر استیزه‌رویان خاک ریز|
  block
    block |آن منافق با موافق در نماز|
    block |از پی استیزه آید نه نیاز|
  block
    block |در نماز و روزه و حج و زکات|
    block |با منافق مؤمنان در برد و مات|
  block
    block |مؤمنان را برد باشد عاقبت|
    block |بر منافق مات اندر آخرت|
  block
    block |گرچه هر دو بر سر یک بازی‌اند|
    block |هر دو با هم مروزی و رازی‌اند|
  block
    block |هر یکی سوی مقام خود رود|
    block |هر یکی بر وفق نام خود رود|
  block
    block |مؤمنش خوانند جانش خوش شود|
    block |ور منافق تیز و پر آتش شود|
  block
    block |نام او محبوب از ذات وی است|
    block |نام این مبغوض از آفات وی است|
  block
    block |میم و واو و میم و نون تشریف نیست|
    block |لطف مؤمن جز پی تعریف نیست|
  block
    block |گر منافق خوانیش این نام دون|
    block |همچو کزدم می‌خلد در اندرون|
  block
    block |گرنه این نام اشتقاق دوزخست|
    block |پس چرا در وی مذاق دوزخست|
  block
    block |زشتی آن نام بد از حرف نیست|
    block |تلخی آن آب بحر از ظرف نیست|
  block
    block |حرف ظرف آمد درو معنی چون آب|
    block |بحر معنی عنده ام الکتاب|
  block
    block |بحر تلخ و بحر شیرین در جهان|
    block |در میانشان برزخ لا یبغیان|
  block
    block |وانگه این هر دو ز یک اصلی روان|
    block |بر گذر زین هر دو رو تا اصل آن|
  block
    block |زر قلب و زر نیکو در عیار|
    block |بی محک هرگز ندانی ز اعتبار|
  block
    block |هر که را در جان خدا بنهد محک|
    block |هر یقین را باز داند او ز شک|
  block
    block |در دهان زنده خاشاکی جهد|
    block |آنگه آرامد که بیرونش نهد|
  block
    block |در هزاران لقمه یک خاشاک خرد|
    block |چون در آمد حس زنده پی ببرد|
  block
    block |حس دنیا نردبان این جهان|
    block |حس دینی نردبان آسمان|
  block
    block |صحت این حس بجویید از طبیب|
    block |صحت آن حس بجویید از حبیب|
  block
    block |صحت این حس ز معموری تن|
    block |صحت آن حس ز تخریب بدن|
  block
    block |راه جان مر جسم را ویران کند|
    block |بعد از آن ویرانی آبادان کند|
  block
    block |کرد ویران خانه بهر گنج زر|
    block |وز همان گنجش کند معمورتر|
  block
    block |آب را ببرید و جو را پاک کرد|
    block |بعد از آن در جو روان کرد آب خورد|
  block
    block |پوست را بشکافت و پیکان را کشید|
    block |پوست تازه بعد از آنش بر دمید|
  block
    block |قلعه ویران کرد و از کافر ستد|
    block |بعد از آن بر ساختش صد برج و سد|
  block
    block |کار بی‌چون را که کیفیت نهد|
    block |اینک گفتم این ضرورت می‌دهد|
  block
    block |گه چنین بنماید و گه ضد این|
    block |جز که حیرانی نباشد کار دین|
  block
    block |نه چنان حیران که پشتش سوی اوست|
    block |بل چنان حیران و غرق و مست دوست|
  block
    block |آن یکی را روی او شد سوی دوست|
    block |وان یکی را روی او خود روی اوست|
  block
    block |روی هر یک می‌نگر می‌دار پاس|
    block |بوک گردی تو ز خدمت روشناس|
  block
    block |چون بسی ابلیس آدم‌روی هست|
    block |پس بهر دستی نشاید داد دست|
  block
    block |زانک صیاد آورد بانگ صفیر|
    block |تا فریبد مرغ را آن مرغ‌گیر|
  block
    block |بشنود آن مرغ بانگ جنس خویش|
    block |از هوا آید بیاید دام و نیش|
  block
    block |حرف درویشان بدزدد مرد دون|
    block |تا بخواند بر سلیمی زان فسون|
  block
    block |کار مردان روشنی و گرمیست|
    block |کار دونان حیله و بی‌شرمیست|
  block
    block |شیر پشمین از برای کد کنند|
    block |بومسیلم را لقب احمد کنند|
  block
    block |بومسیلم را لقب کذاب ماند|
    block |مر محمد را اولوا الالباب ماند|
  block
    block |آن شراب حق ختامش مشک ناب|
    block |باده را ختمش بود گند و عذاب|