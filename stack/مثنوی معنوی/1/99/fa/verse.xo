
block |قصهٔ سوال کردن عایشه رضی الله عنها از مصطفی صلی‌الله علیه و سلم کی امروز باران بارید چون تو سوی گورستان رفتی جامه‌های تو چون تر نیست|
  block
    block |مصطفی روزی به گورستان برفت|
    block |با جنازهٔ مردی از یاران برفت|
  block
    block |خاک را در گور او آگنده کرد|
    block |زیر خاک آن دانه‌اش را زنده کرد|
  block
    block |این درختانند همچون خاکیان|
    block |دستها بر کرده‌اند از خاکدان|
  block
    block |سوی خلقان صد اشارت می‌کنند|
    block |وانک گوشستش عبارت می‌کنند|
  block
    block |با زبان سبز و با دست دراز|
    block |از ضمیر خاک می‌گویند راز|
  block
    block |همچو بطان سر فرو برده بب|
    block |گشته طاووسان و بوده چون غراب|
  block
    block |در زمستانشان اگر محبوس کرد|
    block |آن غرابان را خدا طاووس کرد|
  block
    block |در زمستانشان اگر چه داد مرگ|
    block |زنده‌شان کرد از بهار و داد برگ|
  block
    block |منکران گویند خود هست این قدیم|
    block |این چرا بندیم بر رب کریم|
  block
    block |کوری ایشان درون دوستان|
    block |حق برویانید باغ و بوستان|
  block
    block |هر گلی کاندر درون بویا بود|
    block |آن گل از اسرار کل گویا بود|
  block
    block |بوی ایشان رغم آنف منکران|
    block |گرد عالم می‌رود پرده‌دران|
  block
    block |منکران همچون جعل زان بوی گل|
    block |یا چو نازک مغز در بانگ دهل|
  block
    block |خویشتن مشغول می‌سازند و غرق|
    block |چشم می‌دزدند ازین لمعان برق|
  block
    block |چشم می‌دزدند و آنجا چشم نی|
    block |چشم آن باشد که بیند مامنی|
  block
    block |چون ز گورستان پیمبر باز گشت|
    block |سوی صدیقه شد و همراز گشت|
  block
    block |چشم صدیقه چو بر رویش فتاد|
    block |پیش آمد دست بر وی می‌نهاد|
  block
    block |بر عمامه و روی او و موی او|
    block |بر گریبان و بر و بازوی او|
  block
    block |گفت پیغامبر چه می‌جویی شتاب|
    block |گفت باران آمد امروز از سحاب|
  block
    block |جامه‌هاات می‌بجویم در طلب|
    block |تر نمی‌یابم ز باران ای عجب|
  block
    block |گفت چه بر سر فکندی از ازار|
    block |گفت کردم آن ردای تو خمار|
  block
    block |گفت بهر آن نمود ای پاک‌جیب|
    block |چشم پاکت را خدا باران غیب|
  block
    block |نیست آن باران ازین ابر شما|
    block |هست ابری دیگر و دیگر سما|