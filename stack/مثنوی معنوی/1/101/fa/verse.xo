
block |در معنی این حدیث کی اغتنموا برد الربیع الی آخره|
  block
    block |گفت پیغامبر ز سرمای بهار|
    block |تن مپوشانید یاران زینهار|
  block
    block |زانک با جان شما آن می‌کند|
    block |کان بهاران با درختان می‌کند|
  block
    block |لیک بگریزید از سرد خزان|
    block |کان کند کو کرد با باغ و رزان|
  block
    block |راویان این را به ظاهر برده‌اند|
    block |هم بر آن صورت قناعت کرده‌اند|
  block
    block |بی‌خبر بودند از جان آن گروه|
    block |کوه را دیده ندیده کان بکوه|
  block
    block |آن خزان نزد خدا نفس و هواست|
    block |عقل و جان عین بهارست و بقاست|
  block
    block |مر ترا عقلیست جزوی در نهان|
    block |کامل العقلی بجو اندر جهان|
  block
    block |جزو تو از کل او کلی شود|
    block |عقل کل بر نفس چون غلی شود|
  block
    block |پس بتاویل این بود کانفاس پاک|
    block |چون بهارست و حیات برگ و تاک|
  block
    block |از حدیث اولیا نرم و درشت|
    block |تن مپوشان زانک دینت راست پشت|
  block
    block |گرم گوید سرد گوید خوش بگیر|
    block |تا ز گرم و سرد بجهی وز سعیر|
  block
    block |گرم و سردش نوبهار زندگیست|
    block |مایهٔ صدق و یقین و بندگیست|
  block
    block |زان کزو بستان جانها زنده است|
    block |زین جواهر بحر دل آگنده است|
  block
    block |بر دل عاقل هزاران غم بود|
    block |گر ز باغ دل خلالی کم شود|