
block |دل نهادن عرب بر التماس دلبر خویش و سوگند خوردن کی درین تسلیم مرا حیلتی و امتحانی نیست|
  block
    block |مرد گفت اکنون گذشتم از خلاف|
    block |حکم داری تیغ برکش از غلاف|
  block
    block |هرچه گویی من ترا فرمان برم|
    block |در بد و نیک آمد آن ننگرم|
  block
    block |در وجود تو شوم من منعدم|
    block |چون محبم حب یعمی و یصم|
  block
    block |گفت زن آهنگ برم می‌کنی|
    block |یا بحیلت کشف سرم می‌کنی|
  block
    block |گفت والله عالم السر الخفی|
    block |کافرید از خاک آدم را صفی|
  block
    block |در سه گز قالب که دادش وا نمود|
    block |هر چه در الواح و در ارواح بود|
  block
    block |تا ابد هرچه بود او پیش پیش|
    block |درس کرد از علم الاسماء خویش|
  block
    block |تا ملک بی‌خود شد از تدریس او|
    block |قدس دیگر یافت از تقدیس او|
  block
    block |آن گشادیشان کز آدم رو نمود|
    block |در گشاد آسمانهاشان نبود|
  block
    block |در فراخی عرصهٔ آن پاک جان|
    block |تنگ آمد عرصهٔ هفت آسمان|
  block
    block |گفت پیغامبر که حق فرموده است|
    block |من نگنجم هیچ در بالا و پست|
  block
    block |در زمین و آسمان و عرش نیز|
    block |من نگنجم این یقین دان ای عزیز|
  block
    block |در دل مؤمن بگنجم ای عجب|
    block |گر مرا جویی در آن دلها طلب|
  block
    block |گفت ادخل فی عبادی تلتقی|
    block |جنة من رویتی یا متقی|
  block
    block |عرش با آن نور با پهنای خویش|
    block |چون بدید آن را برفت از جای خویش|
  block
    block |خود بزرگی عرش باشد بس مدید|
    block |لیک صورت کیست چون معنی رسید|
  block
    block |هر ملک می‌گفت ما را پیش ازین|
    block |الفتی می‌بود بر روی زمین|
  block
    block |تخم خدمت بر زمین می‌کاشتیم|
    block |زان تعلق ما عجب می‌داشتیم|
  block
    block |کین تعلق چیست با این خاکمان|
    block |چون سرشت ما بدست از آسمان|
  block
    block |الف ما انوار با ظلمات چیست|
    block |چون تواند نور با ظلمات زیست|
  block
    block |آدما آن الف از بوی تو بود|
    block |زانک جسمت را زمین بد تار و پود|
  block
    block |جسم خاکت را ازینجا بافتند|
    block |نور پاکت را درینجا یافتند|
  block
    block |این که جان ما ز روحت یافتست|
    block |پیش پیش از خاک آن می‌تافتست|
  block
    block |در زمین بودیم و غافل از زمین|
    block |غافل از گنجی که در وی بد دفین|
  block
    block |چون سفر فرمود ما را زان مقام|
    block |تلخ شد ما را از آن تحویل کام|
  block
    block |تا که حجتها همی گفتیم ما|
    block |که به جای ما کی آید ای خدا|
  block
    block |نور این تسبیح و این تهلیل را|
    block |می‌فروشی بهر قال و قیل را|
  block
    block |حکم حق گسترد بهر ما بساط|
    block |که بگویید ازطریق انبساط|
  block
    block |هرچه آید بر زبانتان بی‌حذر|
    block |همچو طفلان یگانه با پدر|
  block
    block |زانک این دمها چه گر نالایقست|
    block |رحمت من بر غضب هم سابقست|
  block
    block |از پی اظهار این سبق ای ملک|
    block |در تو بنهم داعیهٔ اشکال و شک|
  block
    block |تا بگویی و نگیرم بر تو من|
    block |منکر حلمم نیارد دم زدن|
  block
    block |صد پدر صد مادر اندر حلم ما|
    block |هر نفس زاید در افتد در فنا|
  block
    block |حلم ایشان کف بحر حلم ماست|
    block |کف رود آید ولی دریا بجاست|
  block
    block |خود چه گویم پیش آن در این صدف|
    block |نیست الا کف کف کف کف|
  block
    block |حق آن کف حق آن دریای صاف|
    block |کامتحانی نیست این گفت و نه لاف|
  block
    block |از سر مهر و صفا است و خضوع|
    block |حق آنکس که بدو دارم رجوع|
  block
    block |گر بپیشت امتحانست این هوس|
    block |امتحان را امتحان کن یک نفس|
  block
    block |سر مپوشان تا پدید آید سرم|
    block |امر کن تو هر چه بر وی قادرم|
  block
    block |دل مپوشان تا پدید آید دلم|
    block |تا قبول آرم هر آنچ قابلم|
  block
    block |چون کنم در دست من چه چاره است|
    block |درنگر تا جان من چه کاره است|