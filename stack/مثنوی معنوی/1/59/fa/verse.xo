
block |قصهٔ مکر خرگوش|
  block
    block |ساعتی تاخیر کرد اندر شدن|
    block |بعد از آن شد پیش شیر پنجه‌زن|
  block
    block |زان سبب کاندر شدن او ماند دیر|
    block |خاک را می‌کند و می‌غرید شیر|
  block
    block |گفت من گفتم که عهد آن خسان|
    block |خام باشد خام و سست و نارسان|
  block
    block |دمدمهٔ ایشان مرا از خر فکند|
    block |چند بفریبد مرا این دهر چند|
  block
    block |سخت در ماند امیر سست ریش|
    block |چون نه پس بیند نه پیش از احمقیش|
  block
    block |راه هموارست زیرش دامها|
    block |قحط معنی درمیان نامها|
  block
    block |لفظها و نامها چون دامهاست|
    block |لفظ شیرین ریگ آب عمر ماست|
  block
    block |آن یکی ریگی که جوشد آب ازو|
    block |سخت کم‌یابست رو آن را بجو|
  block
    block |منبع حکمت شود حکمت‌طلب|
    block |فارغ آید او ز تحصیل و سبب|
  block
    block |لوح حافظ لوح محفوظی شود|
    block |عقل او از روح محظوظی شود|
  block
    block |چون معلم بود عقلش ز ابتدا|
    block |بعد ازین شد عقل شاگردی ورا|
  block
    block |عقل چون جبریل گوید احمدا|
    block |گر یکی گامی نهم سوزد مرا|
  block
    block |تو مرا بگذار زین پس پیش ران|
    block |حد من این بود ای سلطان جان|
  block
    block |هر که ماند از کاهلی بی‌شکر و صبر|
    block |او همین داند که گیرد پای جبر|
  block
    block |هر که جبر آورد خود رنجور کرد|
    block |تا همان رنجوریش در گور کرد|
  block
    block |گفت پیغمبر که رنجوری بلاغ|
    block |رنج آرد تا بمیرد چون چراغ|
  block
    block |جبر چه بود بستن اشکسته را|
    block |یا بپیوستن رگی بگسسته را|
  block
    block |چون درین ره پای خود نشکسته‌ای|
    block |بر کی می‌خندی چه پا را بسته‌ای|
  block
    block |وانک پایش در ره کوشش شکست|
    block |در رسید او را براق و بر نشست|
  block
    block |حامل دین بود او محمول شد|
    block |قابل فرمان بد او مقبول شد|
  block
    block |تاکنون فرمان پذیرفتی ز شاه|
    block |بعد ازین فرمان رساند بر سپاه|
  block
    block |تاکنون اختر اثر کردی درو|
    block |بعد ازین باشد امیر اختر او|
  block
    block |گر ترا اشکال آید در نظر|
    block |پس تو شک داری در انشق القمر|
  block
    block |تازه کن ایمان نی از گفت زبان|
    block |ای هوا را تازه کرده در نهان|
  block
    block |تا هوا تازه‌ست ایمان تازه نیست|
    block |کین هوا جز قفل آن دروازه نیست|
  block
    block |کرده‌ای تاویل حرف بکر را|
    block |خویش را تاویل کن نه ذکر را|
  block
    block |بر هوا تاویل قرآن می‌کنی|
    block |پست و کژ شد از تو معنی سنی|