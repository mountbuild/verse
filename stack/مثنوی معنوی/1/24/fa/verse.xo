
block |بیان خسارت وزیر درین مکر|
  block
    block |همچو شه نادان و غافل بد وزیر|
    block |پنجه می‌زد با قدیم ناگزیر|
  block
    block |با چنان قادر خدایی کز عدم|
    block |صد چو عالم هست گرداند بدم|
  block
    block |صد چو عالم در نظر پیدا کند|
    block |چونک چشمت را به خود بینا کند|
  block
    block |گر جهان پیشت بزرگ و بی‌بنیست|
    block |پیش قدرت ذره‌ای می‌دان که نیست|
  block
    block |این جهان خود حبس جانهای شماست|
    block |هین روید آن سو که صحرای شماست|
  block
    block |این جهان محدود و آن خود بی‌حدست|
    block |نقش و صورت پیش آن معنی سدست|
  block
    block |صد هزاران نیزهٔ فرعون را|
    block |در شکست از موسی با یک عصا|
  block
    block |صد هزاران طب جالینوس بود|
    block |پیش عیسی و دمش افسوس بود|
  block
    block |صد هزاران دفتر اشعار بود|
    block |پیش حرف امیی‌اش عار بود|
  block
    block |با چنین غالب خداوندی کسی|
    block |چون نمیرد گر نباشد او خسی|
  block
    block |بس دل چون کوه را انگیخت او|
    block |مرغ زیرک با دو پا آویخت او|
  block
    block |فهم و خاطر تیز کردن نیست راه|
    block |جز شکسته می‌نگیرد فضل شاه|
  block
    block |ای بسا گنج آگنان کنج‌کاو|
    block |کان خیال‌اندیش را شد ریش گاو|
  block
    block |گاو که بود تا تو ریش او شوی|
    block |خاک چه بود تا حشیش او شوی|
  block
    block |چون زنی از کار بد شد روی زرد|
    block |مسخ کرد او را خدا و زهره کرد|
  block
    block |عورتی را زهره کردن مسخ بود|
    block |خاک و گل گشتن نه مسخست ای عنود|
  block
    block |روح می‌بردت سوی چرخ برین|
    block |سوی آب و گل شدی در اسفلین|
  block
    block |خویشتن را مسخ کردی زین سفول|
    block |زان وجودی که بد آن رشک عقول|
  block
    block |پس ببین کین مسخ کردن چون بود|
    block |پیش آن مسخ این به غایت دون بود|
  block
    block |اسپ همت سوی اختر تاختی|
    block |آدم مسجود را نشناختی|
  block
    block |آخر آدم‌زاده‌ای ای ناخلف|
    block |چند پنداری تو پستی را شرف|
  block
    block |چند گویی من بگیرم عالمی|
    block |این جهان را پر کنم از خود همی|
  block
    block |گر جهان پر برف گردد سربسر|
    block |تاب خور بگدازدش با یک نظر|
  block
    block |وزر او و صد وزیر و صدهزار|
    block |نیست گرداند خدا از یک شرار|
  block
    block |عین آن تخییل را حکمت کند|
    block |عین آن زهراب را شربت کند|
  block
    block |آن گمان‌انگیز را سازد یقین|
    block |مهرها رویاند از اسباب کین|
  block
    block |پرورد در آتش ابراهیم را|
    block |ایمنی روح سازد بیم را|
  block
    block |از سبب سوزیش من سوداییم|
    block |در خیالاتش چو سوفسطاییم|