
block |گفتن امیر الممنین علی کرم الله وجهه با قرین خود کی چون خدو انداختی در روی من نفس من جنبید و اخلاص عمل نماند مانع کشتن تو آن شد|
  block
    block |گفت امیر المؤمنین با آن جوان|
    block |که به هنگام نبرد ای پهلوان|
  block
    block |چون خدو انداختی در روی من|
    block |نفس جنبید و تبه شد خوی من|
  block
    block |نیم بهر حق شد و نیمی هوا|
    block |شرکت اندر کار حق نبود روا|
  block
    block |تو نگاریدهٔ کف مولیستی|
    block |آن حقی کردهٔ من نیستی|
  block
    block |نقش حق را هم به امر حق شکن|
    block |بر زجاجهٔ دوست سنگ دوست زن|
  block
    block |گبر این بشنید و نوری شد پدید|
    block |در دل او تا که زناری برید|
  block
    block |گفت من تخم جفا می‌کاشتم|
    block |من ترا نوعی دگر پنداشتم|
  block
    block |تو ترازوی احدخو بوده‌ای|
    block |بل زبانهٔ هر ترازو بوده‌ای|
  block
    block |تو تبار و اصل و خویشم بوده‌ای|
    block |تو فروغ شمع کیشم بوده‌ای|
  block
    block |من غلام آن چراغ چشم‌جو|
    block |که چراغت روشنی پذرفت ازو|
  block
    block |من غلام موج آن دریای نور|
    block |که چنین گوهر بر آرد در ظهور|
  block
    block |عرضه کن بر من شهادت را که من|
    block |مر ترا دیدم سرافراز زمن|
  block
    block |قرب پنجه کس ز خویش و قوم او|
    block |عاشقانه سوی دین کردند رو|
  block
    block |او به تیغ حلم چندین حلق را|
    block |وا خرید از تیغ و چندین خلق را|
  block
    block |تیغ حلم از تیغ آهن تیزتر|
    block |بل ز صد لشکر ظفر انگیزتر|
  block
    block |ای دریغا لقمه‌ای دو خورده شد|
    block |جوشش فکرت از آن افسرده شد|
  block
    block |گندمی خورشید آدم را کسوف|
    block |چون ذنب شعشاع بدری را خسوف|
  block
    block |اینت لطف دل که از یک مشت گل|
    block |ماه او چون می‌شود پروین‌گسل|
  block
    block |نان چو معنی بود خوردش سود بود|
    block |چونک صورت گشت انگیزد جحود|
  block
    block |همچو خار سبز کاشتر می‌خورد|
    block |زان خورش صد نفع و لذت می‌برد|
  block
    block |چونک آن سبزیش رفت و خشک گشت|
    block |چون همان را می‌خورد اشتر ز دشت|
  block
    block |می‌دراند کام و لنجش ای دریغ|
    block |کانچنان ورد مربی گشت تیغ|
  block
    block |نان چو معنی بود بود آن خار سبز|
    block |چونک صورت شد کنون خشکست و گبز|
  block
    block |تو بدان عادت که او را پیش ازین|
    block |خورده بودی ای وجود نازنین|
  block
    block |بر همان بو می‌خوری این خشک را|
    block |بعد از آن کامیخت معنی با ثری|
  block
    block |گشت خاک‌آمیز و خشک و گوشت‌بر|
    block |زان گیاه اکنون بپرهیز ای شتر|
  block
    block |سخت خاک‌آلود می‌آید سخن|
    block |آب تیره شد سر چه بند کن|
  block
    block |تا خدایش باز صاف و خوش کند|
    block |او که تیره کرد هم صافش کند|
  block
    block |صبر آرد آرزو را نه شتاب|
    block |صبر کن والله اعلم بالصواب|