
block |مرتد شدن کاتب وحی به سبب آنک پرتو وحی برو زد آن آیت را پیش از پیغامبر صلی الله علیه و سلم بخواند گفت پس من هم محل وحیم|
  block
    block |پیش از عثمان یکی نساخ بود|
    block |کو به نسخ وحی جدی می‌نمود|
  block
    block |چون نبی از وحی فرمودی سبق|
    block |او همان را وا نبشتی بر ورق|
  block
    block |پرتو آن وحی بر وی تافتی|
    block |او درون خویش حکمت یافتی|
  block
    block |عین آن حکمت بفرمودی رسول|
    block |زین قدر گمراه شد آن بوالفضول|
  block
    block |کانچ می‌گوید رسول مستنیر|
    block |مر مرا هست آن حقیقت در ضمیر|
  block
    block |پرتو اندیشه‌اش زد بر رسول|
    block |قهر حق آورد بر جانش نزول|
  block
    block |هم ز نساخی بر آمد هم ز دین|
    block |شد عدو مصطفی و دین بکین|
  block
    block |مصطفی فرمود کای گبر عنود|
    block |چون سیه گشتی اگر نور از تو بود|
  block
    block |گر تو ینبوع الهی بودیی|
    block |این چنین آب سیه نگشودیی|
  block
    block |تا که ناموسش به پیش این و آن|
    block |نشکند بر بست این او را دهان|
  block
    block |اندرون می‌سوختش هم زین سبب|
    block |توبه کردن می‌نیارست این عجب|
  block
    block |آه می‌کرد و نبودش آه سود|
    block |چون در آمد تیغ و سر را در ربود|
  block
    block |کرده حق ناموس را صد من حدید|
    block |ای بسا بسته به بند ناپدید|
  block
    block |کبر و کفر آن سان ببست آن راه را|
    block |که نیارد کرد ظاهر آه را|
  block
    block |گفت اغلالا فهم به مقمحون|
    block |نیست آن اغلال بر ما از برون|
  block
    block |خلفهم سدا فاغشیناهم|
    block |می‌نبیند بند را پیش و پس او|
  block
    block |رنگ صحرا دارد آن سدی که خاست|
    block |او نمی‌داند که آن سد قضاست|
  block
    block |شاهد تو سد روی شاهدست|
    block |مرشد تو سد گفت مرشدست|
  block
    block |ای بسا کفار را سودای دین|
    block |بندشان ناموس و کبر آن و این|
  block
    block |بند پنهان لیک از آهن بتر|
    block |بند آهن را کند پاره تبر|
  block
    block |بند آهن را توان کردن جدا|
    block |بند غیبی را نداند کس دوا|
  block
    block |مرد را زنبور اگر نیشی زند|
    block |طبع او آن لحظه بر دفعی تند|
  block
    block |زخم نیش اما چو از هستی تست|
    block |غم قوی باشد نگردد درد سست|
  block
    block |شرح این از سینه بیرون می‌جهد|
    block |لیک می‌ترسم که نومیدی دهد|
  block
    block |نی مشو نومید و خود را شاد کن|
    block |پیش آن فریادرس فریاد کن|
  block
    block |کای محب عفو از ما عفو کن|
    block |ای طبیب رنج ناسور کهن|
  block
    block |عکس حکمت آن شقی را یاوه کرد|
    block |خود مبین تا بر نیارد از تو گرد|
  block
    block |ای برادر بر تو حکمت جاریه‌ست|
    block |آن ز ابدالست و بر تو عاریه‌ست|
  block
    block |گرچه در خود خانه نوری یافتست|
    block |آن ز همسایهٔ منور تافتست|
  block
    block |شکر کن غره مشو بینی مکن|
    block |گوش دار و هیچ خودبینی مکن|
  block
    block |صد دریغ و درد کین عاریتی|
    block |امتان را دور کرد از امتی|
  block
    block |من غلام آن که او در هر رباط|
    block |خویش را واصل نداند بر سماط|
  block
    block |بس رباطی که بباید ترک کرد|
    block |تا به مسکن در رسد یک روز مرد|
  block
    block |گرچه آهن سرخ شد او سرخ نیست|
    block |پرتو عاریت آتش‌زنیست|
  block
    block |گر شود پر نور روزن یا سرا|
    block |تو مدان روشن مگر خورشید را|
  block
    block |هر در و دیوار گوید روشنم|
    block |پرتو غیری ندارم این منم|
  block
    block |پس بگوید آفتاب ای نارشید|
    block |چونک من غارب شوم آید پدید|
  block
    block |سبزه‌ها گویند ما سبز از خودیم|
    block |شاد و خندانیم و بس زیبا خدیم|
  block
    block |فصل تابستان بگوید ای امم|
    block |خویش را بینید چون من بگذرم|
  block
    block |تن همی‌نازد به خوبی و جمال|
    block |روح پنهان کرده فر و پر و بال|
  block
    block |گویدش ای مزبله تو کیستی|
    block |یک دو روز از پرتو من زیستی|
  block
    block |غنج و نازت می‌نگنجد در جهان|
    block |باش تا که من شوم از تو جهان|
  block
    block |گرم‌دارانت ترا گوری کنند|
    block |طعمهٔ ماران و مورانت کنند|
  block
    block |بینی از گند تو گیرد آن کسی|
    block |کو به پیش تو همی‌مردی بسی|
  block
    block |پرتو روحست نطق و چشم و گوش|
    block |پرتو آتش بود در آب جوش|
  block
    block |آنچنانک پرتو جان بر تنست|
    block |پرتو ابدال بر جان منست|
  block
    block |جان جان چو واکشد پا را ز جان|
    block |جان چنان گردد که بی‌جان تن بدان|
  block
    block |سر از آن رو می‌نهم من بر زمین|
    block |تا گواه من بود در روز دین|
  block
    block |یوم دین که زلزلت زلزالها|
    block |این زمین باشد گواه حالها|
  block
    block |گو تحدث جهرة اخبارها|
    block |در سخن آید زمین و خاره‌ها|
  block
    block |فلسفی منکر شود در فکر و ظن|
    block |گو برو سر را بر آن دیوار زن|
  block
    block |نطق آب و نطق خاک و نطق گل|
    block |هست محسوس حواس اهل دل|
  block
    block |فلسفی کو منکر حنانه است|
    block |از حواس اولیا بیگانه است|
  block
    block |گوید او که پرتو سودای خلق|
    block |بس خیالات آورد در رای خلق|
  block
    block |بلک عکس آن فساد و کفر او|
    block |این خیال منکری را زد برو|
  block
    block |فلسفی مر دیو را منکر شود|
    block |در همان دم سخرهٔ دیوی بود|
  block
    block |گر ندیدی دیو را خود را ببین|
    block |بی جنون نبود کبودی بر جبین|
  block
    block |هر که را در دل شک و پیچانیست|
    block |در جهان او فلسفی پنهانیست|
  block
    block |می‌نماید اعتقاد و گاه گاه|
    block |آن رگ فلسف کند رویش سیاه|
  block
    block |الحذر ای مؤمنان کان در شماست|
    block |در شما بس عالم بی‌منتهاست|
  block
    block |جمله هفتاد و دو ملت در توست|
    block |وه که روزی آن بر آرد از تو دست|
  block
    block |هر که او را برگ آن ایمان بود|
    block |همچو برگ از بیم این لرزان بود|
  block
    block |بر بلیس و دیو زان خندیده‌ای|
    block |که تو خود را نیک مردم دیده‌ای|
  block
    block |چون کند جان بازگونه پوستین|
    block |چند وا ویلی بر آید ز اهل دین|
  block
    block |بر دکان هر زرنما خندان شدست|
    block |زانک سنگ امتحان پنهان شدست|
  block
    block |پرده‌ای ستار از ما بر مگیر|
    block |باش اندر امتحان ما را مجیر|
  block
    block |قلب پهلو می‌زند با زر به شب|
    block |انتظار روز می‌دارد ذهب|
  block
    block |با زبان حال زر گوید که باش|
    block |ای مزور تا بر آید روز فاش|
  block
    block |صد هزاران سال ابلیس لعین|
    block |بود ز ابدال و امیر المؤمنین|
  block
    block |پنجه زد با آدم از نازی که داشت|
    block |گشت رسوا همچو سرگین وقت چاشت|