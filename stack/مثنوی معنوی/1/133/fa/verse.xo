
block |پیش آمدن نقیبان و دربانان خلیفه از بهر اکرام اعرابی و پذیرفتن هدیهٔ او را|
  block
    block |آن عرابی از بیابان بعید|
    block |بر در دار الخلافه چون رسید|
  block
    block |پس نقیبان پیش او باز آمدند|
    block |بس گلاب لطف بر جیبش زدند|
  block
    block |حاجت او فهمشان شد بی مقال|
    block |کار ایشان بد عطا پیش از سئوال|
  block
    block |پس بدو گفتند یا وجه العرب|
    block |از کجایی چونی از راه و تعب|
  block
    block |گفت وجهم گر مرا وجهی دهید|
    block |بی وجوهم چون پس پشتم نهید|
  block
    block |ای که در روتان نشان مهتری|
    block |فرتان خوشتر ز زر جعفری|
  block
    block |ای که یک دیدارتان دیدارها|
    block |ای نثار دینتان دینارها|
  block
    block |ای همه ینظر بنور الله شده|
    block |بهر بخشش از بر شه آمده|
  block
    block |تا زنید آن کیمیاهای نظر|
    block |بر سر مسهای اشخاص بشر|
  block
    block |من غریبم از بیابان آمدم|
    block |بر امید لطف سلطان آمدم|
  block
    block |بوی لطف او بیابانها گرفت|
    block |ذره‌های ریگ هم جانها گرفت|
  block
    block |تا بدین جا بهر دینار آمدم|
    block |چون رسیدم مست دیدار آمدم|
  block
    block |بهر نان شخصی سوی نانبا دوید|
    block |داد جان چون حسن نانبا را بدید|
  block
    block |بهر فرجه شد یکی تا گلستان|
    block |فرجهٔ او شد جمال باغبان|
  block
    block |همچو اعرابی که آب از چه کشید|
    block |آب حیوان از رخ یوسف چشید|
  block
    block |رفت موسی کآتش آرد او بدست|
    block |آتشی دید او که از آتش برست|
  block
    block |جست عیسی تا رهد از دشمنان|
    block |بردش آن جستن به چارم آسمان|
  block
    block |دام آدم خوشهٔ گندم شده|
    block |تا وجودش خوشهٔ مردم شده|
  block
    block |باز آید سوی دام از بهر خور|
    block |ساعد شه یابد و اقبال و فر|
  block
    block |طفل شد مکتب پی کسب هنر|
    block |بر امید مرغ با لطف پدر|
  block
    block |پس ز مکتب آن یکی صدری شده|
    block |ماهگانه داده و بدری شده|
  block
    block |آمده عباس حرب از بهر کین|
    block |بهر قمع احمد و استیز دین|
  block
    block |گشته دین را تا قیامت پشت و رو|
    block |در خلافت او و فرزندان او|
  block
    block |من برین در طالب چیز آمدم|
    block |صدر گشتم چون به دهلیز آمدم|
  block
    block |آب آوردم به تحفه بهر نان|
    block |بوی نانم برد تا صدر جنان|
  block
    block |نان برون راند آدمی را از بهشت|
    block |نان مرا اندر بهشتی در سرشت|
  block
    block |رستم از آب و ز نان همچون ملک|
    block |بی‌غرض گردم برین در چون فلک|
  block
    block |بی‌غرض نبود بگردش در جهان|
    block |غیر جسم و غیر جان عاشقان|