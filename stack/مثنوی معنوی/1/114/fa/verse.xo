
block |صبر فرمودن اعرابی زن خود را و فضیلت صبر و فقر بیان کردن با زن|
  block
    block |شوی گفتش چند جویی دخل و کشت|
    block |خود چه ماند از عمر افزون‌تر گذشت|
  block
    block |عاقل اندر بیش و نقصان ننگرد|
    block |زانک هر دو همچو سیلی بگذرد|
  block
    block |خواه صاف و خواه سیل تیره‌رو|
    block |چون نمی‌پاید دمی از وی مگو|
  block
    block |اندرین عالم هزاران جانور|
    block |می‌زید خوش‌عیش بی زیر و زبر|
  block
    block |شکر می‌گوید خدا را فاخته|
    block |بر درخت و برگ شب نا ساخته|
  block
    block |حمد می‌گوید خدا را عندلیب|
    block |کاعتماد رزق بر تست ای مجیب|
  block
    block |باز دست شاه را کرده نوید|
    block |از همه مردار ببریده امید|
  block
    block |همچنین از پشه‌گیری تا به پیل|
    block |شد عیال الله و حق نعم المعیل|
  block
    block |این همه غمها که اندر سینه‌هاست|
    block |از بخار و گرد باد و بود ماست|
  block
    block |این غمان بیخ‌کن چون داس ماست|
    block |این چنین شد و آنچنان وسواس ماست|
  block
    block |دان که هر رنجی ز مردن پاره‌ایست|
    block |جزو مرگ از خود بران گر چاره‌ایست|
  block
    block |چون ز جزو مرگ نتوانی گریخت|
    block |دان که کلش بر سرت خواهند ریخت|
  block
    block |جزو مرگ ار گشت شیرین مر ترا|
    block |دان که شیرین می‌کند کل را خدا|
  block
    block |دردها از مرگ می‌آید رسول|
    block |از رسولش رو مگردان ای فضول|
  block
    block |هر که شیرین می‌زید او تلخ مرد|
    block |هر که او تن را پرستد جان نبرد|
  block
    block |گوسفندان را ز صحرا می‌کشند|
    block |آنک فربه‌تر مر آن را می‌کشند|
  block
    block |شب گذشت و صبح آمد ای تمر|
    block |چند گیری این فسانهٔ زر ز سر|
  block
    block |تو جوان بودی و قانع‌تر بدی|
    block |زر طلب گشتی خود اول زر بدی|
  block
    block |رز بدی پر میوه چون کاسد شدی|
    block |وقت میوه پختنت فاسد شدی|
  block
    block |میوه‌ات باید که شیرین‌تر شود|
    block |چون رسن تابان نه واپس‌تر رود|
  block
    block |جفت مایی جفت باید هم‌صفت|
    block |تا برآید کارها با مصلحت|
  block
    block |جفت باید بر مثال همدگر|
    block |در دو جفت کفش و موزه در نگر|
  block
    block |گر یکی کفش از دو تنگ آید به پا|
    block |هر دو جفتش کار ناید مر ترا|
  block
    block |جفت در یک خرد وان دیگر بزرگ|
    block |جفت شیر بیشه دیدی هیچ گرگ|
  block
    block |راست ناید بر شتر جفت جوال|
    block |آن یکی خالی و این پر مال مال|
  block
    block |من روم سوی قناعت دل‌قوی|
    block |تو چرا سوی شناعت می‌روی|
  block
    block |مرد قانع از سر اخلاص و سوز|
    block |زین نسق می‌گفت با زن تا بروز|