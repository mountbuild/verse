
block |بقیهٔ قصه زید در جواب رسول صلی الله علیه و سلم|
  block
    block |این سخن پایان ندارد خیز زید|
    block |بر براق ناطقه بر بند قید|
  block
    block |ناطقه چون فاضح آمد عیب را|
    block |می‌دراند پرده‌های غیب را|
  block
    block |غیب مطلوب حق آمد چند گاه|
    block |این دهل زن را بران بر بند راه|
  block
    block |تگ مران درکش عنان مستور به|
    block |هر کس از پندار خود مسرور به|
  block
    block |حق همی‌خواهد که نومیدان او|
    block |زین عبادت هم نگردانند رو|
  block
    block |هم باومیدی مشرف می‌شوند|
    block |چند روزی در رکابش می‌دوند|
  block
    block |خواهد آن رحمت بتابد بر همه|
    block |بر بد و نیک از عموم مرحمه|
  block
    block |حق همی‌خواهد که هر میر و اسیر|
    block |با رجا و خوف باشند و حذیر|
  block
    block |این رجا و خوف در پرده بود|
    block |تا پس این پرده پرورده شود|
  block
    block |چون دریدی پرده کو خوف و رجا|
    block |غیب را شد کر و فری بر ملا|
  block
    block |بر لب جو برد ظنی یک فتی|
    block |که سلیمانست ماهی‌گیر ما|
  block
    block |گر ویست این از چه فردست و خفیست|
    block |ورنه سیمای سلیمانیش چیست|
  block
    block |اندرین اندیشه می‌بود او دو دل|
    block |تا سلیمان گشت شاه و مستقل|
  block
    block |دیو رفت از ملک و تخت او گریخت|
    block |تیغ بختش خون آن شیطان بریخت|
  block
    block |کرد در انگشت خود انگشتری|
    block |جمع آمد لشکر دیو و پری|
  block
    block |آمدند از بهر نظاره رجال|
    block |در میانشان آنک بد صاحب‌خیال|
  block
    block |چون در انگشتش بدید انگشتری|
    block |رفت اندیشه و گمانش یکسری|
  block
    block |وهم آنگاهست کان پوشیده است|
    block |این تحری از پی نادیده است|
  block
    block |شد خیال غایب اندر سینه زفت|
    block |چونک حاضر شد خیال او برفت|
  block
    block |گر سمای نور بی باریده نیست|
    block |هم زمین تار بی بالیده نیست|
  block
    block |یمنون بالغیب می‌باید مرا|
    block |زان ببستم روزن فانی سرا|
  block
    block |چون شکافم آسمان را در ظهور|
    block |چون بگویم هل تری فیها فطور|
  block
    block |تا درین ظلمت تحری گسترند|
    block |هر کسی رو جانبی می‌آورند|
  block
    block |مدتی معکوس باشد کارها|
    block |شحنه را دزد آورد بر دارها|
  block
    block |تا که بس سلطان و عالی‌همتی|
    block |بندهٔ بندهٔ خود آید مدتی|
  block
    block |بندگی در غیب آید خوب و گش|
    block |حفظ غیب آید در استعباد خوش|
  block
    block |کو که مدح شاه گوید پیش او|
    block |تا که در غیبت بود او شرم‌رو|
  block
    block |قلعه‌داری کز کنار مملکت|
    block |دور از سلطان و سایهٔ سلطنت|
  block
    block |پاس دارد قلعه را از دشمنان|
    block |قلعه نفروشد به مالی بی‌کران|
  block
    block |غایب از شه در کنار ثغرها|
    block |همچو حاضر او نگه دارد وفا|
  block
    block |پیش شه او به بود از دیگران|
    block |که به خدمت حاضرند و جان‌فشان|
  block
    block |پس بغیبت نیم ذره حفظ کار|
    block |به که اندر حاضری زان صد هزار|
  block
    block |طاعت و ایمان کنون محمود شد|
    block |بعد مرگ اندر عیان مردود شد|
  block
    block |چونک غیب و غایب و روپوش به|
    block |پس لبان بر بند و لب خاموش به|
  block
    block |ای برادر دست وادار از سخن|
    block |خود خدا پیدا کند علم لدن|
  block
    block |پس بود خورشید را رویش گواه|
    block |ای شیء اعظم الشاهد اله|
  block
    block |نه بگویم چون قرین شد در بیان|
    block |هم خدا و هم ملک هم عالمان|
  block
    block |یشهد الله و الملک و اهل العلوم|
    block |انه لا رب الا من یدوم|
  block
    block |چون گواهی داد حق کی بود ملک|
    block |تا شود اندر گواهی مشترک|
  block
    block |زانک شعشاع و حضور آفتاب|
    block |بر نتابد چشم و دلهای خراب|
  block
    block |چون خفاشی کو تف خورشید را|
    block |بر نتابد بسکلد اومید را|
  block
    block |پس ملایک را چو ما هم یار دان|
    block |جلوه‌گر خورشید را بر آسمان|
  block
    block |کین ضیا ما ز آفتابی یافتیم|
    block |چون خلیفه بر ضعیفان تافتیم|
  block
    block |چون مه نو یا سه روزه یا که بدر|
    block |هر ملک دارد کمال و نور و قدر|
  block
    block |ز اجنحهٔ نور ثلاث او رباع|
    block |بر مراتب هر ملک را آن شعاع|
  block
    block |همچو پرهای عقول انسیان|
    block |که بسی فرقستشان اندر میان|
  block
    block |پس قرین هر بشر در نیک و بد|
    block |آن ملک باشد که مانندش بود|
  block
    block |چشم اعمش چونک خور را بر نتافت|
    block |اختر او را شمع شد تا ره بیافت|