
block |عاشق شدن پادشاه بر کنیزک رنجور و تدبیر کردن در صحت او|
  block
    block |بشنوید ای دوستان این داستان|
    block |خود حقیقت نقد حال ماست آن|
  block
    block |بود شاهی در زمانی پیش ازین|
    block |ملک دنیا بودش و هم ملک دین|
  block
    block |اتفاقا شاه روزی شد سوار|
    block |با خواص خویش از بهر شکار|
  block
    block |یک کنیزک دید شه بر شاه‌راه|
    block |شد غلام آن کنیزک پادشاه|
  block
    block |مرغ جانش در قفس چون می‌طپید|
    block |داد مال و آن کنیزک را خرید|
  block
    block |چون خرید او را و برخوردار شد|
    block |آن کنیزک از قضا بیمار شد|
  block
    block |آن یکی خر داشت و پالانش نبود|
    block |یافت پالان گرگ خر را در ربود|
  block
    block |کوزه بودش آب می‌نامد بدست|
    block |آب را چون یافت خود کوزه شکست|
  block
    block |شه طبیبان جمع کرد از چپ و راست|
    block |گفت جان هر دو در دست شماست|
  block
    block |جان من سهلست جان جانم اوست|
    block |دردمند و خسته‌ام درمانم اوست|
  block
    block |هر که درمان کرد مر جان مرا|
    block |برد گنج و در و مرجان مرا|
  block
    block |جمله گفتندش که جانبازی کنیم|
    block |فهم گرد آریم و انبازی کنیم|
  block
    block |هر یکی از ما مسیح عالمیست|
    block |هر الم را در کف ما مرهمیست|
  block
    block |گر خدا خواهد نگفتند از بطر|
    block |پس خدا بنمودشان عجز بشر|
  block
    block |ترک استثنا مرادم قسوتیست|
    block |نه همین گفتن که عارض حالتیست|
  block
    block |ای بسا ناورده استثنا بگفت|
    block |جان او با جان استثناست جفت|
  block
    block |هرچه کردند از علاج و از دوا|
    block |گشت رنج افزون و حاجت ناروا|
  block
    block |آن کنیزک از مرض چون موی شد|
    block |چشم شه از اشک خون چون جوی شد|
  block
    block |از قضا سرکنگبین صفرا فزود|
    block |روغن بادام خشکی می‌نمود|
  block
    block |از هلیله قبض شد اطلاق رفت|
    block |آب آتش را مدد شد همچو نفت|