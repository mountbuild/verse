
block |پرسیدن پیغمبر صلی الله علیه و سلم مر زید  را که امروز چونی و چون برخاستی و جواب  گفتن او که اصبحت ممنا یا رسول الله|
  block
    block |گفت پیغامبر صباحی زید را|
    block |کیف اصبحت ای رفیق با صفا|
  block
    block |گفت عبدا مؤمنا باز اوش گفت|
    block |کو نشان از باغ ایمان گر شکفت|
  block
    block |گفت تشنه بوده‌ام من روزها|
    block |شب نخفتستم ز عشق و سوزها|
  block
    block |تا ز روز و شب گذر کردم چنان|
    block |که ز اسپر بگذرد نوک سنان|
  block
    block |که از آن سو جملهٔ ملت یکیست|
    block |صد هزاران سال و یک ساعت یکیست|
  block
    block |هست ازل را و ابد را اتحاد|
    block |عقل را ره نیست آن سو ز افتقاد|
  block
    block |گفت ازین ره کو ره‌آوردی بیار|
    block |در خور فهم و عقول این دیار|
  block
    block |گفت خلقان چون ببینند آسمان|
    block |من ببینم عرش را با عرشیان|
  block
    block |هشت جنت هفت دوزخ پیش من|
    block |هست پیدا همچو بت پیش شمن|
  block
    block |یک بیک وا می‌شناسم خلق را|
    block |همچو گندم من ز جو در آسیا|
  block
    block |که بهشتی کیست و بیگانه کیست|
    block |پیش من پیدا چو مار و ماهیست|
  block
    block |این زمان پیدا شده بر این گروه|
    block |یوم تبیض و تسود وجوه|
  block
    block |پیش ازین هرچند جان پر عیب بود|
    block |در رحم بود و ز خلقان غیب بود|
  block
    block |الشقی من شقی فی بطن الام|
    block |من سمات الجسم یعرف حالهم|
  block
    block |تن چو مادر طفل جان را حامله|
    block |مرگ درد زادنست و زلزله|
  block
    block |جمله جانهای گذشته منتظر|
    block |تا چگونه زاید آن جان بطر|
  block
    block |زنگیان گویند خود از ماست او|
    block |رومیان گویند بس زیباست او|
  block
    block |چون بزاید در جهان جان و جود|
    block |پس نماند اختلاف بیض و سود|
  block
    block |گر بود زنگی برندش زنگیان|
    block |روم را رومی برد هم از میان|
  block
    block |تا نزاد او مشکلات عالمست|
    block |آنک نازاده شناسد او کمست|
  block
    block |او مگر ینظر بنور الله بود|
    block |کاندرون پوست او را ره بود|
  block
    block |اصل آب نطفه اسپیدست و خوش|
    block |لیک عکس جان رومی و حبش|
  block
    block |می‌دهد رنگ احسن التقویم را|
    block |تا به اسفل می‌برد این نیم را|
  block
    block |این سخن پایان ندارد باز ران|
    block |تا نمانیم از قطار کاروان|
  block
    block |یوم تبیض و تسود وجوه|
    block |ترک و هندو شهره گردد زان گروه|
  block
    block |در رحم پیدا نباشد هند و ترک|
    block |چونک زاید بیندش زار و سترگ|
  block
    block |جمله را چون روز رستاخیز من|
    block |فاش می‌بینم عیان از مرد و زن|
  block
    block |هین بگویم یا فرو بندم نفس|
    block |لب گزیدش مصطفی یعنی که بس|
  block
    block |یا رسول الله بگویم سر حشر|
    block |در جهان پیدا کنم امروز نشر|
  block
    block |هل مرا تا پرده‌ها را بر درم|
    block |تا چو خورشیدی بتابد گوهرم|
  block
    block |تا کسوف آید ز من خورشید را|
    block |تا نمایم نخل را و بید را|
  block
    block |وا نمایم راز رستاخیز را|
    block |نقد را و نقد قلب‌آمیز را|
  block
    block |دستها ببریده اصحاب شمال|
    block |وا نمایم رنگ کفر و رنگ آل|
  block
    block |وا گشایم هفت سوراخ نفاق|
    block |در ضیای ماه بی خسف و محاق|
  block
    block |وا نمایم من پلاس اشقیا|
    block |بشنوانم طبل و کوس انبیا|
  block
    block |دوزخ و جنات و برزخ در میان|
    block |پیش چشم کافران آرم عیان|
  block
    block |وا نمایم حوض کوثر را به جوش|
    block |کاب بر روشان زند بانگش به گوش|
  block
    block |وان کسان که تشنه بر گردش دوان|
    block |گشته‌اند این دم نمایم من عیان|
  block
    block |می‌بساید دوششان بر دوش من|
    block |نعره‌هاشان می‌رسد در گوش من|
  block
    block |اهل جنت پیش چشمم ز اختیار|
    block |در کشیده یک‌دگر را در کنار|
  block
    block |دست همدیگر زیارت می‌کنند|
    block |از لبان هم بوسه غارت می‌کنند|
  block
    block |کر شد این گوشم ز بانگ آه آه|
    block |از خسان و نعرهٔ واحسرتاه|
  block
    block |این اشارتهاست گویم از نغول|
    block |لیک می‌ترسم ز آزار رسول|
  block
    block |همچنین می‌گفت سرمست و خراب|
    block |داد پیغامبر گریبانش بتاب|
  block
    block |گفت هین در کش که اسبت گرم شد|
    block |عکس حق لا یستحی زد شرم شد|
  block
    block |آینهٔ تو جست بیرون از غلاف|
    block |آینه و میزان کجا گوید خلاف|
  block
    block |آینه و میزان کجا بندد نفس|
    block |بهر آزار و حیاء هیچ‌کس|
  block
    block |آینه و میزان محکهای سنی|
    block |گر دو صد سالش تو خدمتها کنی|
  block
    block |کز برای من بپوشان راستی|
    block |بر فزون بنما و منما کاستی|
  block
    block |اوت گوید ریش و سبلت بر مخند|
    block |آینه و میزان و آنگه ریو و پند|
  block
    block |چون خدا ما را برای آن فراخت|
    block |که بما بتوان حقیقت را شناخت|
  block
    block |این نباشد ما چه آرزیم ای جوان|
    block |کی شویم آیین روی نیکوان|
  block
    block |لیک در کش در نمد آیینه را|
    block |کز تجلی کرد سینا سینه را|
  block
    block |گفت آخر هیچ گنجد در بغل|
    block |آفتاب حق و خورشید ازل|
  block
    block |هم دغل را هم بغل را بر درد|
    block |نه جنون ماند به پیشش نه خرد|
  block
    block |گفت یک اصبع چو بر چشمی نهی|
    block |بیند از خورشید عالم را تهی|
  block
    block |یک سر انگشت پردهٔ ماه شد|
    block |وین نشان ساتری شاه شد|
  block
    block |تا بپوشاند جهان را نقطه‌ای|
    block |مهر گردد منکسف از سقطه‌ای|
  block
    block |لب ببند و غور دریایی نگر|
    block |بحر را حق کرد محکوم بشر|
  block
    block |همچو چشمهٔ سلسبیل و زنجبیل|
    block |هست در حکم بهشتی جلیل|
  block
    block |چار جوی جنت اندر حکم ماست|
    block |این نه زور ما ز فرمان خداست|
  block
    block |هر کجا خواهیم داریمش روان|
    block |همچو سحر اندر مراد ساحران|
  block
    block |همچو این دو چشمهٔ چشم روان|
    block |هست در حکم دل و فرمان جان|
  block
    block |گر بخواهد رفت سوی زهر و مار|
    block |ور بخواهد رفت سوی اعتبار|
  block
    block |گر بخواهد سوی محسوسات رفت|
    block |ور بخواهد سوی ملبوسات رفت|
  block
    block |گر بخواهد سوی کلیات راند|
    block |ور بخواهد حبس جزویات ماند|
  block
    block |همچنین هر پنج حس چون نایزه|
    block |بر مراد و امر دل شد جایزه|
  block
    block |هر طرف که دل اشارت کردشان|
    block |می‌رود هر پنج حس دامن‌کشان|
  block
    block |دست و پا در امر دل اندر ملا|
    block |همچو اندر دست موسی آن عصا|
  block
    block |دل بخواهد پا در آید زو به رقص|
    block |یا گریزد سوی افزونی ز نقص|
  block
    block |دل بخواهد دست آید در حساب|
    block |با اصابع تا نویسد او کتاب|
  block
    block |دست در دست نهانی مانده است|
    block |او درون تن را برون بنشانده است|
  block
    block |گر بخواهد بر عدو ماری شود|
    block |ور بخواهد بر ولی یاری شود|
  block
    block |ور بخواهد کفچه‌ای در خوردنی|
    block |ور بخواهد همچو گرز ده‌منی|
  block
    block |دل چه می‌گوید بدیشان ای عجب|
    block |طرفه وصلت طرفه پنهانی سبب|
  block
    block |دل مگر مهر سلیمان یافتست|
    block |که مهار پنج حس بر تافتست|
  block
    block |پنج حسی از برون میسور او|
    block |پنج حسی از درون مامور او|
  block
    block |ده حس است و هفت اندام و دگر|
    block |آنچ اندر گفت ناید می‌شمر|
  block
    block |چون سلیمانی دلا در مهتری|
    block |بر پری و دیو زن انگشتری|
  block
    block |گر درین ملکت بری باشی ز ریو|
    block |خاتم از دست تو نستاند سه دیو|
  block
    block |بعد از آن عالم بگیرد اسم تو|
    block |دو جهان محکوم تو چون جسم تو|
  block
    block |ور ز دستت دیو خاتم را ببرد|
    block |پادشاهی فوت شد بختت بمرد|
  block
    block |بعد از آن یا حسرتا شد یا عباد|
    block |بر شما محتوم تا یوم التناد|
  block
    block |مکر خود را گر تو انکار آوری|
    block |از ترازو و آینه کی جان بری|