
block |در بیان این حدیث کی ان لربکم فی ایام دهرکم نفحات الا فتعر ضوا لها|
  block
    block |گفت پیغامبر که نفحتهای حق|
    block |اندرین ایام می‌آرد سبق|
  block
    block |گوش و هش دارید این اوقات را|
    block |در ربایید این چنین نفحات را|
  block
    block |نفحه آمد مر شما را دید و رفت|
    block |هر که را می‌خواست جان بخشید و رفت|
  block
    block |نفحهٔ دیگر رسید آگاه باش|
    block |تا ازین هم وانمانی خواجه‌تاش|
  block
    block |جان آتش یافت زو آتش کشی|
    block |جان مرده یافت از وی جنبشی|
  block
    block |جان ناری یافت از وی انطفا|
    block |مرده پوشید از بقای او قبا|
  block
    block |تازگی و جنبش طوبیست این|
    block |همچو جنبشهای حیوان نیست این|
  block
    block |گر در افتد در زمین و آسمان|
    block |زهره‌هاشان آب گردد در زمان|
  block
    block |خود ز بیم این دم بی‌منتها|
    block |باز خوان فابین ان یحملنها|
  block
    block |ورنه خود اشفقن منها چون بدی|
    block |گرنه از بیمش دل که خون شدی|
  block
    block |دوش دیگر لون این می‌داد دست|
    block |لقمهٔ چندی درآمد ره ببست|
  block
    block |بهر لقمه گشته لقمانی گرو|
    block |وقت لقمانست ای لقمه برو|
  block
    block |از هوای لقمهٔ این خارخار|
    block |از کف لقمان همی جویید خار|
  block
    block |در کف او خار و سایه‌ش نیز نیست|
    block |لیکتان از حرص آن تمییز نیست|
  block
    block |خار دان آن را که خرما دیده‌ای|
    block |زانک بس نان کور و بس نادیده‌ای|
  block
    block |جان لقمان که گلستان خداست|
    block |پای جانش خستهٔ خاری چراست|
  block
    block |اشتر آمد این وجود خارخوار|
    block |مصطفی‌زادی برین اشتر سوار|
  block
    block |اشترا تنگ گلی بر پشت تست|
    block |کز نسیمش در تو صد گلزار رست|
  block
    block |میل تو سوی مغیلانست و ریگ|
    block |تا چه گل چینی ز خار مردریگ|
  block
    block |ای بگشته زین طلب از کو بکو|
    block |چند گویی کین گلستان کو و کو|
  block
    block |پیش از آن کین خار پا بیرون کنی|
    block |چشم تاریکست جولان چون کنی|
  block
    block |آدمی کو می‌نگنجد در جهان|
    block |در سر خاری همی گردد نهان|
  block
    block |مصطفی آمد که سازد همدمی|
    block |کلمینی یا حمیرا کلمی|
  block
    block |ای حمیرا اندر آتش نه تو نعل|
    block |تا ز نعل تو شود این کوه لعل|
  block
    block |این حمیرا لفظ تانیشست و جان|
    block |نام تانیثش نهند این تازیان|
  block
    block |لیک از تانیث جان را باک نیست|
    block |روح را با مرد و زن اشراک نیست|
  block
    block |از مؤنث وز مذکر برترست|
    block |این نی آن جانست کز خشک و ترست|
  block
    block |این نه آن جانست کافزاید ز نان|
    block |یا گهی باشد چنین گاهی چنان|
  block
    block |خوش کننده‌ست و خوش و عین خوشی|
    block |بی خوشی نبود خوشی ای مرتشی|
  block
    block |چون تو شیرین از شکر باشی بود|
    block |کان شکر گاهی ز تو غایب شود|
  block
    block |چون شکر گردی ز تاثیر وفا|
    block |پس شکر کی از شکر باشد جدا|
  block
    block |عاشق از خود چون غذا یابد رحیق|
    block |عقل آنجا گم شود گم ای رفیق|
  block
    block |عقل جزوی عشق را منکر بود|
    block |گرچه بنماید که صاحب‌سر بود|
  block
    block |زیرک و داناست اما نیست نیست|
    block |تا فرشته لا نشد آهرمنیست|
  block
    block |او بقول و فعل یار ما بود|
    block |چون بحکم حال آیی لا بود|
  block
    block |لا بود چون او نشد از هست نیست|
    block |چونک طوعا لا نشد کرها بسیست|
  block
    block |جان کمالست و ندای او کمال|
    block |مصطفی گویان ارحنا یا بلال|
  block
    block |ای بلال افراز بانگ سلسلت|
    block |زان دمی کاندر دمیدم در دلت|
  block
    block |زان دمی کادم از آن مدهوش گشت|
    block |هوش اهل آسمان بیهوش گشت|
  block
    block |مصطفی بی‌خویش شد زان خوب صوت|
    block |شد نمازش از شب تعریس فوت|
  block
    block |سر از آن خواب مبارک بر نداشت|
    block |تا نماز صبحدم آمد بچاشت|
  block
    block |در شب تعریس پیش آن عروس|
    block |یافت جان پاک ایشان دستبوس|
  block
    block |عشق و جان هر دو نهانند و ستیر|
    block |گر عروسش خوانده‌ام عیبی مگیر|
  block
    block |از ملولی یار خامش کردمی|
    block |گر همو مهلت بدادی یکدمی|
  block
    block |لیک می‌گوید بگو هین عیب نیست|
    block |جز تقاضای قضای غیب نیست|
  block
    block |عیب باشد کو نبیند جز که عیب|
    block |عیب کی بیند روان پاک غیب|
  block
    block |عیب شد نسبت به مخلوق جهول|
    block |نی به نسبت با خداوند قبول|
  block
    block |کفر هم نسبت به خالق حکمتست|
    block |چون به ما نسبت کنی کفر آفتست|
  block
    block |ور یکی عیبی بود با صد حیات|
    block |بر مثال چوب باشد در نبات|
  block
    block |در ترازو هر دو را یکسان کشند|
    block |زانک آن هر دو چو جسم و جان خوشند|
  block
    block |پس بزرگان این نگفتند از گزاف|
    block |جسم پاکان عین جان افتاد صاف|
  block
    block |گفتشان و نفسشان و نقششان|
    block |جمله جان مطلق آمد بی نشان|
  block
    block |جان دشمن‌دارشان جسمست صرف|
    block |چون زیاد از نرد او اسمست صرف|
  block
    block |آن به خاک اندر شد و کل خاک شد|
    block |وین نمک اندر شد و کل پاک شد|
  block
    block |آن نمک کز وی محمد املحست|
    block |زان حدیث با نمک او افصحست|
  block
    block |این نمک باقیست از میراث او|
    block |با توند آن وارثان او بجو|
  block
    block |پیش تو شسته ترا خود پیش کو|
    block |پیش هستت جان پیش‌اندیش کو|
  block
    block |گر تو خود را پیش و پس داری گمان|
    block |بستهٔ جسمی و محرومی ز جان|
  block
    block |زیر و بالا پیش و پس وصف تنست|
    block |بی‌جهتها ذات جان روشنست|
  block
    block |برگشا از نور پاک شه نظر|
    block |تا نپنداری تو چون کوته‌نظر|
  block
    block |که همینی در غم و شادی و بس|
    block |ای عدم کو مر عدم را پیش و پس|
  block
    block |روز بارانست می‌رو تا به شب|
    block |نه ازین باران از آن باران رب|