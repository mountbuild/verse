
block |قصه آنکس کی در یاری بکوفت از درون گفت کیست آن گفت منم گفت چون تو توی در نمی‌گشایم هیچ کس را از یاران نمی‌شناسم کی او من باشد برو|
  block
    block |آن یکی آمد در یاری بزد|
    block |گفت یارش کیستی ای معتمد|
  block
    block |گفت من گفتش برو هنگام نیست|
    block |بر چنین خوانی مقام خام نیست|
  block
    block |خام را جز آتش هجر و فراق|
    block |کی پزد کی وا رهاند از نفاق|
  block
    block |رفت آن مسکین و سالی در سفر|
    block |در فراق دوست سوزید از شرر|
  block
    block |پخته گشت آن سوخته پس باز گشت|
    block |باز گرد خانهٔ همباز گشت|
  block
    block |حلقه زد بر در بصد ترس و ادب|
    block |تا بنجهد بی‌ادب لفظی ز لب|
  block
    block |بانگ زد یارش که بر در کیست آن|
    block |گفت بر در هم توی ای دلستان|
  block
    block |گفت اکنون چون منی ای من در آ|
    block |نیست گنجایی دو من را در سرا|
  block
    block |نیست سوزن را سر رشتهٔ دوتا|
    block |چونک یکتایی درین سوزن در آ|
  block
    block |رشته را با سوزن آمد ارتباط|
    block |نیست در خور با جمل سم الخیاط|
  block
    block |کی شود باریک هستی جمل|
    block |جز بمقراض ریاضات و عمل|
  block
    block |دست حق باید مر آن را ای فلان|
    block |کو بود بر هر محالی کن فکان|
  block
    block |هر محال از دست او ممکن شود|
    block |هر حرون از بیم او ساکن شود|
  block
    block |اکمه و ابرص چه باشد مرده نیز|
    block |زنده گردد از فسون آن عزیز|
  block
    block |و آن عدم کز مرده مرده‌تر بود|
    block |در کف ایجاد او مضطر بود|
  block
    block |کل یوم هو فی شان بخوان|
    block |مر ورا بی کار و بی‌فعلی مدان|
  block
    block |کمترین کاریش هر روزست آن|
    block |کو سه لشکر را کند این سو روان|
  block
    block |لشکری ز اصلاب سوی امهات|
    block |بهر آن تا در رحم روید نبات|
  block
    block |لشکری ز ارحام سوی خاکدان|
    block |تا ز نر و ماده پر گردد جهان|
  block
    block |لشکری از خاک زان سوی اجل|
    block |تا ببیند هر کسی حسن عمل|
  block
    block |این سخن پایان ندارد هین بتاز|
    block |سوی آن دو یار پاک پاک‌باز|
  block
    block |گفت یارش کاندر آ ای جمله من|
    block |نی مخالف چون گل و خار چمن|
  block
    block |رشته یکتا شد غلط کم شو کنون|
    block |گر دوتا بینی حروف کاف و نون|
  block
    block |کاف و نون همچون کمند آمد جذوب|
    block |تا کشاند مر عدم را در خطوب|
  block
    block |پس دوتا باید کمند اندر صور|
    block |گرچه یکتا باشد آن دو در اثر|
  block
    block |گر دو پا گر چار پا ره را برد|
    block |همچو مقراض دو تا یکتا برد|
  block
    block |آن دو همبازان گازر را ببین|
    block |هست در ظاهر خلافی زان و زین|
  block
    block |آن یکی کرباس را در آب زد|
    block |وان دگر همباز خشکش می‌کند|
  block
    block |باز او آن خشک را تر می‌کند|
    block |گوییا ز استیزه ضد بر می‌تند|
  block
    block |لیک این دو ضد استیزه‌نما|
    block |یک‌دل و یک‌کار باشد در رضا|
  block
    block |هر نبی و هر ولی را ملکیست|
    block |لیک تا حق می‌برد جمله یکیست|
  block
    block |چونک جمع مستمع را خواب برد|
    block |سنگهای آسیا را آب برد|
  block
    block |رفتن این آب فوق آسیاست|
    block |رفتنش در آسیا بهر شماست|
  block
    block |چون شما را حاجت طاحون نماند|
    block |آب را در جوی اصلی باز راند|
  block
    block |ناطقه سوی دهان تعلیم راست|
    block |ورنه خود آن نطق را جویی جداست|
  block
    block |می‌رود بی بانگ و بی تکرارها|
    block |تحتها الانهار تا گلزارها|
  block
    block |ای خدا جان را تو بنما آن مقام|
    block |کاندرو بی‌حرف می‌روید کلام|
  block
    block |تا که سازد جان پاک از سر قدم|
    block |سوی عرصهٔ دور و پنهای عدم|
  block
    block |عرصه‌ای بس با گشاد و با فضا|
    block |وین خیال و هست یابد زو نوا|
  block
    block |تنگ‌تر آمد خیالات از عدم|
    block |زان سبب باشد خیال اسباب غم|
  block
    block |باز هستی تنگ‌تر بود از خیال|
    block |زان شود در وی قمر همچون هلال|
  block
    block |باز هستی جهان حس و رنگ|
    block |تنگ‌تر آمد که زندانیست تنگ|
  block
    block |علت تنگیست ترکیب و عدد|
    block |جانب ترکیب حسها می‌کشد|
  block
    block |زان سوی حس عالم توحید دان|
    block |گر یکی خواهی بدان جانب بران|
  block
    block |امر کن یک فعل بود و نون و کاف|
    block |در سخن افتاد و معنی بود صاف|
  block
    block |این سخن پایان ندارد باز گرد|
    block |تا چه شد احوال گرگ اندر نبرد|