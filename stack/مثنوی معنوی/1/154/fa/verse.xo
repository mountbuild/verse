
block |به عیادت رفتن کر بر همسایهٔ رنجور خویش|
  block
    block |آن کری را گفت افزون مایه‌ای|
    block |که ترا رنجور شد همسایه‌ای|
  block
    block |گفت با خود کر که با گوش گران|
    block |من چه دریابم ز گفت آن جوان|
  block
    block |خاصه رنجور و ضعیف آواز شد|
    block |لیک باید رفت آنجا نیست بد|
  block
    block |چون ببینم کان لبش جنبان شود|
    block |من قیاسی گیرم آن را هم ز خود|
  block
    block |چون بگویم چونی ای محنت‌کشم|
    block |او بخواهد گفت نیکم یا خوشم|
  block
    block |من بگویم شکر چه خوردی ابا|
    block |او بگوید شربتی یا ماش با|
  block
    block |من بگویم صحه نوشت کیست آن|
    block |از طبیبان پیش تو گوید فلان|
  block
    block |من بگویم بس مبارک‌پاست او|
    block |چونک او آمد شود کارت نکو|
  block
    block |پای او را آزمودستیم ما|
    block |هر کجا شد می‌شود حاجت روا|
  block
    block |این جوابات قیاسی راست کرد|
    block |پیش آن رنجور شد آن نیک‌مرد|
  block
    block |گفت چونی گفت مردم گفت شکر|
    block |شد ازین رنجور پر آزار و نکر|
  block
    block |کین چه شکرست او مگر با ما بدست|
    block |کر قیاسی کرد و آن کژ آمدست|
  block
    block |بعد از آن گفتش چه خوردی گفت زهر|
    block |گفت نوشت باد افزون گشت قهر|
  block
    block |بعد از آن گفت از طبیبان کیست او|
    block |که همی‌آید به چاره پیش تو|
  block
    block |گفت عزرائیل می‌آید برو|
    block |گفت پایش بس مبارک شاد شو|
  block
    block |کر برون آمد بگفت او شادمان|
    block |شکر کش کردم مراعات این زمان|
  block
    block |گفت رنجور این عدو جان ماست|
    block |ما ندانستیم کو کان جفاست|
  block
    block |خاطر رنجور جویان شد سقط|
    block |تا که پیغامش کند از هر نمط|
  block
    block |چون کسی که خورده باشد آش بد|
    block |می‌بشوراند دلش تا قی کند|
  block
    block |کظم غیظ اینست آن را قی مکن|
    block |تا بیابی در جزا شیرین سخن|
  block
    block |چون نبودش صبر می‌پیچید او|
    block |کین سگ زن‌روسپی حیز کو|
  block
    block |تا بریزم بر وی آنچ گفته بود|
    block |کان زمان شیر ضمیرم خفته بود|
  block
    block |چون عیادت بهر دل‌آرامیست|
    block |این عیادت نیست دشمن کامیست|
  block
    block |تا ببیند دشمن خود را نزار|
    block |تا بگیرد خاطر زشتش قرار|
  block
    block |بس کسان کایشان ز طاعت گمرهند|
    block |دل به رضوان و ثواب آن دهند|
  block
    block |خود حقیقت معصیت باشد خفی|
    block |بس کدر کان را تو پنداری صفی|
  block
    block |همچو آن کر کو همی پنداشتست|
    block |کو نکویی کرد و آن بر عکس جست|
  block
    block |او نشسته خوش که خدمت کرده‌ام|
    block |حق همسایه بجا آورده‌ام|
  block
    block |بهر خود او آتشی افروختست|
    block |در دل رنجور و خود را سوختست|
  block
    block |فاتقوا النار التی اوقدتم|
    block |انکم فی المعصیه ازددتم|
  block
    block |گفت پیغامبر به یک صاحب‌ریا|
    block |صل انک لم تصل یا فتی|
  block
    block |از برای چارهٔ این خوفها|
    block |آمد اندر هر نمازی اهدنا|
  block
    block |کین نمازم را میامیز ای خدا|
    block |با نماز ضالین و اهل ریا|
  block
    block |از قیاسی که بکرد آن کر گزین|
    block |صحبت ده‌ساله باطل شد بدین|
  block
    block |خاصه ای خواجه قیاس حس دون|
    block |اندر آن وحیی که هست از حد فزون|
  block
    block |گوش حس تو به حرف ار در خورست|
    block |دان که گوش غیب‌گیر تو کرست|