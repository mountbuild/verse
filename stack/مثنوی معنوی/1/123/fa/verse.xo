
block |حقیر و بی‌خصم دیدن دیده‌های حس صالح و ناقهٔ صالح علیه‌السلام را چون خواهد کی حق لشکری را هلاک کند در نظر ایشان حقیر نماید خصمان را و اندک اگرچه غالب باشد آن خصم و یقللکم فی اعینهم لیقضی الله امرا کان مفعولا|
  block
    block |ناقهٔ صالح بصورت بد شتر|
    block |پی بریدندش ز جهل آن قوم مر|
  block
    block |از برای آب چون خصمش شدند|
    block |نان کور و آب کور ایشان بدند|
  block
    block |ناقة الله آب خورد از جوی و میغ|
    block |آب حق را داشتند از حق دریغ|
  block
    block |ناقهٔ صالح چو جسم صالحان|
    block |شد کمینی در هلاک طالحان|
  block
    block |تا بر آن امت ز حکم مرگ و درد|
    block |ناقةالله و سقیاها چه کرد|
  block
    block |شحنهٔ قهر خدا زیشان بجست|
    block |خونبهای اشتری شهری درست|
  block
    block |روح همچون صالح و تن ناقه است|
    block |روح اندر وصل و تن در فاقه است|
  block
    block |روح صالح قابل آفات نیست|
    block |زخم بر ناقه بود بر ذات نیست|
  block
    block |روح صالح قابل آزار نیست|
    block |نور یزدان سغبهٔ کفار نیست|
  block
    block |حق از آن پیوست با جسمی نهان|
    block |تاش آزارند و بینند امتحان|
  block
    block |بی‌خبر کزار این آزار اوست|
    block |آب این خم متصل با آب جوست|
  block
    block |زان تعلق کرد با جسمی اله|
    block |تا که گردد جمله عالم را پناه|
  block
    block |ناقهٔ جسم ولی را بنده باش|
    block |تا شوی با روح صالح خواجه‌تاش|
  block
    block |گفت صالح چونک کردید این حسد|
    block |بعد سه روز از خدا نقمت رسد|
  block
    block |بعد سه روز دگر از جانستان|
    block |آفتی آید که دارد سه نشان|
  block
    block |رنگ روی جمله‌تان گردد دگر|
    block |رنگ رنگ مختلف اندر نظر|
  block
    block |روز اول رویتان چون زعفران|
    block |در دوم رو سرخ همچون ارغوان|
  block
    block |در سوم گردد همه روها سیاه|
    block |بعد از آن اندر رسد قهر اله|
  block
    block |گر نشان خواهید از من زین وعید|
    block |کرهٔ ناقه به سوی که دوید|
  block
    block |گر توانیدش گرفتن چاره هست|
    block |ورنه خود مرغ امید از دام جست|
  block
    block |کس نتانست اندر آن کره رسید|
    block |رفت در کهسارها شد ناپدید|
  block
    block |گفت دیدیت آن قضا معلن شدست|
    block |صورت اومید را گردن زدست|
  block
    block |کرهٔ ناقه چه باشد خاطرش|
    block |که بجا آرید ز احسان و برش|
  block
    block |گر بجا آید دلش رستید از آن|
    block |ورنه نومیدیت و ساعد را گزان|
  block
    block |چون شنیدند این وعید منکدر|
    block |چشم بنهادند و آن را منتظر|
  block
    block |روز اول روی خود دیدند زرد|
    block |می‌زدند از ناامیدی آه سرد|
  block
    block |سرخ شد روی همه روز دوم|
    block |نوبت اومید و توبه گشت گم|
  block
    block |شد سیه روز سیم روی همه|
    block |حکم صالح راست شد بی ملحمه|
  block
    block |چون همه در ناامیدی سر زدند|
    block |همچو مرغان در دو زانو آمدند|
  block
    block |در نبی آورد جبریل امین|
    block |شرح این زانو زدن را جاثمین|
  block
    block |زانو آن دم زن که تعلیمت کنند|
    block |وز چنین زانو زدن بیمت کنند|
  block
    block |منتظر گشتند زخم قهر را|
    block |قهر آمد نیست کرد آن شهر را|
  block
    block |صالح از خلوت بسوی شهر رفت|
    block |شهر دید اندر میان دود و نفت|
  block
    block |ناله از اجزای ایشان می‌شنید|
    block |نوحه پیدا نوحه‌گویان ناپدید|
  block
    block |ز استخوانهاشان شنید او ناله‌ها|
    block |اشک‌ریزان جانشان چون ژاله‌ها|
  block
    block |صالح آن بشنید و گریه ساز کرد|
    block |نوحه بر نوحه‌گران آغاز کرد|
  block
    block |گفت ای قومی به باطل زیسته|
    block |وز شما من پیش حق بگریسته|
  block
    block |حق بگفته صبر کن بر جورشان|
    block |پندشان ده بس نماند از دورشان|
  block
    block |من بگفته پند شد بند از جفا|
    block |شیر پند از مهر جوشد وز صفا|
  block
    block |بس که کردید از جفا بر جای من|
    block |شیر پند افسرد در رگهای من|
  block
    block |حق مرا گفته ترا لطفی دهم|
    block |بر سر آن زخمها مرهم نهم|
  block
    block |صاف کرده حق دلم را چون سما|
    block |روفته از خاطرم جور شما|
  block
    block |در نصیحت من شده بار دگر|
    block |گفته امثال و سخنها چون شکر|
  block
    block |شیر تازه از شکر انگیخته|
    block |شیر و شهدی با سخن آمیخته|
  block
    block |در شما چون زهر گشته آن سخن|
    block |زانک زهرستان بدیت از بیخ و بن|
  block
    block |چون شوم غمگین که غم شد سرنگون|
    block |غم شما بودیت ای قوم حرون|
  block
    block |هیچ کس بر مرگ غم نوحه کند|
    block |ریش سر چون شد کسی مو بر کند|
  block
    block |رو بخود کرد و بگفت ای نوحه‌گر|
    block |نوحه‌ات را می‌نیرزند آن نفر|
  block
    block |کژ مخوان ای راست‌خوانندهٔ مبین|
    block |کیف آسی خلف قوم ظالمین|
  block
    block |باز اندر چشم و دل او گریه یافت|
    block |رحمتی بی‌علتی در وی بتافت|
  block
    block |قطره می‌بارید و حیران گشته بود|
    block |قطره‌ای بی‌علت از دریای جود|
  block
    block |عقل او می‌گفت کین گریه ز چیست|
    block |بر چنان افسوسیان شاید گریست|
  block
    block |بر چه می‌گریی بگو بر فعلشان|
    block |بر سپاه کینه‌توز بد نشان|
  block
    block |بر دل تاریک پر زنگارشان|
    block |بر زبان زهر همچون مارشان|
  block
    block |بر دم و دندان سگسارانه‌شان|
    block |بر دهان و چشم کزدم خانه‌شان|
  block
    block |بر ستیز و تسخر و افسوسشان|
    block |شکر کن چون کرد حق محبوسشان|
  block
    block |دستشان کژ پایشان کژ چشم کژ|
    block |مهرشان کژ صلحشان کژ خشم کژ|
  block
    block |از پی تقلید و معقولات نقل|
    block |پا نهاده بر سر این پیر عقل|
  block
    block |پیرخر نه جمله گشته پیر خر|
    block |از ریای چشم و گوش همدگر|
  block
    block |از بهشت آورد یزدان بندگان|
    block |تا نمایدشان سقر پروردگان|