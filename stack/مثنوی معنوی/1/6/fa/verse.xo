
block |بردن پادشاه آن طبیب را بر بیمار تا حال او را ببیند|
  block
    block |قصهٔ رنجور و رنجوری بخواند|
    block |بعد از آن در پیش رنجورش نشاند|
  block
    block |رنگ روی و نبض و قاروره بدید|
    block |هم علاماتش هم اسبابش شنید|
  block
    block |گفت هر دارو که ایشان کرده‌اند|
    block |آن عمارت نیست ویران کرده‌اند|
  block
    block |بی‌خبر بودند از حال درون|
    block |استعیذ الله مما یفترون|
  block
    block |دید رنج و کشف شد بروی نهفت|
    block |لیک پنهان کرد وبا سلطان نگفت|
  block
    block |رنجش از صفرا و از سودا نبود|
    block |بوی هر هیزم پدید آید ز دود|
  block
    block |دید از زاریش کو زار دلست|
    block |تن خوشست و او گرفتار دلست|
  block
    block |عاشقی پیداست از زاری دل|
    block |نیست بیماری چو بیماری دل|
  block
    block |علت عاشق ز علتها جداست|
    block |عشق اصطرلاب اسرار خداست|
  block
    block |عاشقی گر زین سر و گر زان سرست|
    block |عاقبت ما را بدان سر رهبرست|
  block
    block |هرچه گویم عشق را شرح و بیان|
    block |چون به عشق آیم خجل باشم از آن|
  block
    block |گرچه تفسیر زبان روشنگرست|
    block |لیک عشق بی‌زبان روشنترست|
  block
    block |چون قلم اندر نوشتن می‌شتافت|
    block |چون به عشق آمد قلم بر خود شکافت|
  block
    block |عقل در شرحش چو خر در گل بخفت|
    block |شرح عشق و عاشقی هم عشق گفت|
  block
    block |آفتاب آمد دلیل آفتاب|
    block |گر دلیلت باید از وی رو متاب|
  block
    block |از وی ار سایه نشانی می‌دهد|
    block |شمس هر دم نور جانی می‌دهد|
  block
    block |سایه خواب آرد ترا همچون سمر|
    block |چون برآید شمس انشق القمر|
  block
    block |خود غریبی در جهان چون شمس نیست|
    block |شمس جان باقیست کاو را امس نیست|
  block
    block |شمس در خارج اگر چه هست فرد|
    block |می‌توان هم مثل او تصویر کرد|
  block
    block |شمس جان کو خارج آمد از اثیر|
    block |نبودش در ذهن و در خارج نظیر|
  block
    block |در تصور ذات او را گنج کو|
    block |تا در آید در تصور مثل او|
  block
    block |چون حدیث روی شمس الدین رسید|
    block |شمس چارم آسمان سر در کشید|
  block
    block |واجب آید چونک آمد نام او|
    block |شرح کردن رمزی از انعام او|
  block
    block |این نفس جان دامنم بر تافتست|
    block |بوی پیراهان یوسف یافتست|
  block
    block |کز برای حق صحبت سالها|
    block |بازگو حالی از آن خوش حالها|
  block
    block |تا زمین و آسمان خندان شود|
    block |عقل و روح و دیده صد چندان شود|
  block
    block |لاتکلفنی فانی فی الفنا|
    block |کلت افهامی فلا احصی ثنا|
  block
    block |کل شیء قاله غیرالمفیق|
    block |ان تکلف او تصلف لا یلیق|
  block
    block |من چه گویم یک رگم هشیار نیست|
    block |شرح آن یاری که او را یار نیست|
  block
    block |شرح این هجران و این خون جگر|
    block |این زمان بگذار تا وقت دگر|
  block
    block |قال اطعمنی فانی جائع|
    block |واعتجل فالوقت سیف قاطع|
  block
    block |صوفی ابن الوقت باشد ای رفیق|
    block |نیست فردا گفتن از شرط طریق|
  block
    block |تو مگر خود مرد صوفی نیستی|
    block |هست را از نسیه خیزد نیستی|
  block
    block |گفتمش پوشیده خوشتر سر یار|
    block |خود تو در ضمن حکایت گوش‌دار|
  block
    block |خوشتر آن باشد که سر دلبران|
    block |گفته آید در حدیث دیگران|
  block
    block |گفت مکشوف و برهنه بی‌غلول|
    block |بازگو دفعم مده ای بوالفضول|
  block
    block |پرده بردار و برهنه گو که من|
    block |می‌نخسپم با صنم با پیرهن|
  block
    block |گفتم ار عریان شود او در عیان|
    block |نه تو مانی نه کنارت نه میان|
  block
    block |آرزو می‌خواه لیک اندازه خواه|
    block |بر نتابد کوه را یک برگ کاه|
  block
    block |آفتابی کز وی این عالم فروخت|
    block |اندکی گر پیش آید جمله سوخت|
  block
    block |فتنه و آشوب و خون‌ریزی مجوی|
    block |بیش ازین از شمس تبریزی مگوی|
  block
    block |این ندارد آخر از آغاز گوی|
    block |رو تمام این حکایت بازگوی|