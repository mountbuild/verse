
block |نصحیت کردن زن مر شوی را کی سخن افزون از قدم و از مقام خود مگو لم تقولون ما لا تفعلون کی این سخنها اگرچه راستست این مقام توکل ترا نیست و این سخن گفتن فوق مقام و معاملهٔ خود زیان دارد و کبر مقتا عند الله باشد|
  block
    block |زن برو زد بانگ کای ناموس‌کیش|
    block |من فسون تو نخواهم خورد بیش|
  block
    block |ترهات از دعوی و دعوت مگو|
    block |رو سخن از کبر و از نخوت مگو|
  block
    block |چند حرف طمطراق و کار بار|
    block |کار و حال خود ببین و شرم‌دار|
  block
    block |کبر زشت و از گدایان زشت‌تر|
    block |روز سرد و برف وانگه جامه تر|
  block
    block |چند دعوی و دم و باد و بروت|
    block |ای ترا خانه چو بیت العنکبوت|
  block
    block |از قناعت کی تو جان افروختی|
    block |از قناعتها تو نام آموختی|
  block
    block |گفت پیغامبر قناعت چیست گنج|
    block |گنج را تو وا نمی‌دانی ز رنج|
  block
    block |این قناعت نیست جز گنج روان|
    block |تو مزن لاف ای غم و رنج روان|
  block
    block |تو مخوانم جفت کمتر زن بغل|
    block |جفت انصافم نیم جفت دغل|
  block
    block |چون قدم با میر و با بگ می‌زنی|
    block |چون ملخ را در هوا رگ می‌زنی|
  block
    block |با سگان زین استخوان در چالشی|
    block |چون نی اشکم تهی در نالشی|
  block
    block |سوی من منگر بخواری سست سست|
    block |تا نگویم آنچ در رگهای تست|
  block
    block |عقل خود را از من افزون دیده‌ای|
    block |مر من کم‌عقل را چون دیده‌ای|
  block
    block |همچو گرگ غافل اندر ما مجه|
    block |ای ز ننگ عقل تو بی‌عقل به|
  block
    block |چونک عقل تو عقیلهٔ مردمست|
    block |آن نه عقلست آن که مار و کزدمست|
  block
    block |خصم ظلم و مکر تو الله باد|
    block |فضل و عقل تو ز ما کوتاه باد|
  block
    block |هم تو ماری هم فسون‌گر این عجب|
    block |مارگیر و ماری ای ننگ عرب|
  block
    block |زاغ اگر زشتی خود بشناختی|
    block |همچو برف از درد و غم بگداختی|
  block
    block |مرد افسونگر بخواند چون عدو|
    block |او فسون بر مار و مار افسون برو|
  block
    block |گر نبودی دام او افسون مار|
    block |کی فسون مار را گشتی شکار|
  block
    block |مرد افسون‌گر ز حرص کسب و کار|
    block |در نیابد آن زمان افسون مار|
  block
    block |مار گوید ای فسون‌گر هین و هین|
    block |آن خود دیدی فسون من ببین|
  block
    block |تو به نام حق فریبی مر مرا|
    block |تا کنی رسوای شور و شر مرا|
  block
    block |نام حقم بست نی آن رای تو|
    block |نام حق را دام کردی وای تو|
  block
    block |نام حق بستاند از تو داد من|
    block |من به نام حق سپردم جان و تن|
  block
    block |یا به زخم من رگ جانت برد|
    block |یا که همچون من به زندانت برد|
  block
    block |زن ازین گونه خشن گفتارها|
    block |خواند بر شوی جوان طومارها|