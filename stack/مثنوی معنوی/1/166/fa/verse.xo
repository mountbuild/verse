
block |جواب گفتن امیر الممنین کی سبب افکندن شمشیر از دست چه بوده است  در آن حالت|
  block
    block |گفت من تیغ از پی حق می‌زنم|
    block |بندهٔ حقم نه مامور تنم|
  block
    block |شیر حقم نیستم شیر هوا|
    block |فعل من بر دین من باشد گوا|
  block
    block |ما رمیت اذ رمیتم در حراب|
    block |من چو تیغم وان زننده آفتاب|
  block
    block |رخت خود را من ز ره بر داشتم|
    block |غیر حق را من عدم انگاشتم|
  block
    block |سایه‌ای‌ام کدخداام آفتاب|
    block |حاجبم من نیستم او را حجاب|
  block
    block |من چو تیغم پر گهرهای وصال|
    block |زنده گردانم نه کشته در قتال|
  block
    block |خون نپوشد گوهر تیغ مرا|
    block |باد از جا کی برد میغ مرا|
  block
    block |که نیم کوهم ز حلم و صبر و داد|
    block |کوه را کی در رباید تند باد|
  block
    block |آنک از بادی رود از جا خسیست|
    block |زانک باد ناموافق خود بسیست|
  block
    block |باد خشم و باد شهوت باد آز|
    block |برد او را که نبود اهل نماز|
  block
    block |کوهم و هستی من بنیاد اوست|
    block |ور شوم چون کاه بادم یاد اوست|
  block
    block |جز به باد او نجنبد میل من|
    block |نیست جز عشق احد سرخیل من|
  block
    block |خشم بر شاهان شه و ما را غلام|
    block |خشم را هم بسته‌ام زیر لگام|
  block
    block |تیغ حلمم گردن خشمم زدست|
    block |خشم حق بر من چو رحمت آمدست|
  block
    block |غرق نورم گرچه سقفم شد خراب|
    block |روضه گشتم گرچه هستم بوتراب|
  block
    block |چون در آمد علتی اندر غزا|
    block |تیغ را دیدم نهان کردن سزا|
  block
    block |تا احب لله آید نام من|
    block |تا که ابغض لله آید کام من|
  block
    block |تا که اعطا لله آید جود من|
    block |تا که امسک لله آید بود من|
  block
    block |بخل من لله عطا لله و بس|
    block |جمله لله‌ام نیم من آن کس|
  block
    block |وانچ لله می‌کنم تقلید نیست|
    block |نیست تخییل و گمان جز دید نیست|
  block
    block |ز اجتهاد و از تحری رسته‌ام|
    block |آستین بر دامن حق بسته‌ام|
  block
    block |گر همی‌پرم همی‌بینم مطار|
    block |ور همی‌گردم همی‌بینم مدار|
  block
    block |ور کشم باری بدانم تا کجا|
    block |ماهم و خورشید پیشم پیشوا|
  block
    block |بیش ازین با خلق گفتن روی نیست|
    block |بحر را گنجایی اندر جوی نیست|
  block
    block |پست می‌گویم به اندازهٔ عقول|
    block |عیب نبود این بود کار رسول|
  block
    block |از غرض حرم گواهی حر شنو|
    block |که گواهی بندگان نه ارزد دو جو|
  block
    block |در شریعت مر گواهی بنده را|
    block |نیست قدری وقت دعوی و قضا|
  block
    block |گر هزاران بنده باشندت گواه|
    block |بر نسنجد شرع ایشان را به کاه|
  block
    block |بندهٔ شهوت بتر نزدیک حق|
    block |از غلام و بندگان مسترق|
  block
    block |کین بیک لفظی شود از خواجه حر|
    block |وان زید شیرین میرد سخت مر|
  block
    block |بندهٔ شهوت ندارد خود خلاص|
    block |جز به فضل ایزد و انعام خاص|
  block
    block |در چهی افتاد کان را غور نیست|
    block |وان گناه اوست جبر و جور نیست|
  block
    block |در چهی انداخت او خود را که من|
    block |درخور قعرش نمی‌یابم رسن|
  block
    block |بس کنم گر این سخن افزون شود|
    block |خود جگر چه بود که خارا خون شود|
  block
    block |این جگرها خون نشد نه از سختی است|
    block |غفلت و مشغولی و بدبختی است|
  block
    block |خون شود روزی که خونش سود نیست|
    block |خون شو آن وقتی که خون مردود نیست|
  block
    block |چون گواهی بندگان مقبول نیست|
    block |عدل او باشد که بندهٔ غول نیست|
  block
    block |گشت ارسلناک شاهد در نذر|
    block |زانک بود از کون او حر بن حر|
  block
    block |چونک حرم خشم کی بندد مرا|
    block |نیست اینجا جز صفات حق در آ|
  block
    block |اندر آ کآزاد کردت فضل حق|
    block |زانک رحمت داشت بر خشمش سبق|
  block
    block |اندر آ اکنون که رستی از خطر|
    block |سنگ بودی کیمیا کردت گهر|
  block
    block |رسته‌ای از کفر و خارستان او|
    block |چون گلی بشکف به سروستان هو|
  block
    block |تو منی و من توم ای محتشم|
    block |تو علی بودی علی را چون کشم|
  block
    block |معصیت کردی به از هر طاعتی|
    block |آسمان پیموده‌ای در ساعتی|
  block
    block |بس خجسته معصیت کان کرد مرد|
    block |نه ز خاری بر دمد اوراق ورد|
  block
    block |نه گناه عمر و قصد رسول|
    block |می‌کشیدش تا بدرگاه قبول|
  block
    block |نه بسحر ساحران فرعونشان|
    block |می‌کشید و گشت دولت عونشان|
  block
    block |گر نبودی سحرشان و آن جحود|
    block |کی کشیدیشان به فرعون عنود|
  block
    block |کی بدیدندی عصا و معجزات|
    block |معصیت طاعت شد ای قوم عصات|
  block
    block |ناامیدی را خدا گردن زدست|
    block |چون گنه مانند طاعت آمدست|
  block
    block |چون مبدل می‌کند او سیئات|
    block |طاعتی‌اش می‌کند رغم وشات|
  block
    block |زین شود مرجوم شیطان رجیم|
    block |وز حسد او بطرقد گردد دو نیم|
  block
    block |او بکوشد تا گناهی پرورد|
    block |زان گنه ما را به چاهی آورد|
  block
    block |چون ببیند کان گنه شد طاعتی|
    block |گردد او را نامبارک ساعتی|
  block
    block |اندر آ من در گشادم مر ترا|
    block |تف زدی و تحفه دادم مر ترا|
  block
    block |مر جفاگر را چنینها می‌دهم|
    block |پیش پای چپ چه سان سر می‌نهم|
  block
    block |پس وفاگر را چه بخشم تو بدان|
    block |گنجها و ملکهای جاودان|