
block |مخلص ماجرای عرب و جفت او|
  block
    block |ماجرای مرد و زن را مخلصی|
    block |باز می‌جوید درون مخلصی|
  block
    block |ماجرای مرد و زن افتاد نقل|
    block |آن مثال نفس خود می‌دان و عقل|
  block
    block |این زن و مردی که نفسست و خرد|
    block |نیک بایستست بهر نیک و بد|
  block
    block |وین دو بایسته درین خاکی‌سرا|
    block |روز و شب در جنگ و اندر ماجرا|
  block
    block |زن همی‌خواهد حویج خانگاه|
    block |یعنی آب رو و نان و خوان و جاه|
  block
    block |نفس همچون زن پی چاره‌گری|
    block |گاه خاکی گاه جوید سروری|
  block
    block |عقل خود زین فکرها آگاه نیست|
    block |در دماغش جز غم الله نیست|
  block
    block |گرچه سر قصه این دانه‌ست و دام|
    block |صورت قصه شنو اکنون تمام|
  block
    block |گر بیان معنوی کافی شدی|
    block |خلق عالم عاطل و باطل بدی|
  block
    block |گر محبت فکرت و معنیستی|
    block |صورت روزه و نمازت نیستی|
  block
    block |هدیه‌های دوستان با همدگر|
    block |نیست اندر دوستی الا صور|
  block
    block |تا گواهی داده باشد هدیه‌ها|
    block |بر محبتهای مضمر در خفا|
  block
    block |زانک احسانهای ظاهر شاهدند|
    block |بر محبتهای سر ای ارجمند|
  block
    block |شاهدت گه راست باشد گه دروغ|
    block |مست گاهی از می و گاهی ز دوغ|
  block
    block |دوغ خورده مستیی پیدا کند|
    block |های هوی و سرگرانیها کند|
  block
    block |آن مرایی در صیام و در صلاست|
    block |تا گمان آید که او مست ولاست|
  block
    block |حاصل افعال برونی دیگرست|
    block |تا نشان باشد بر آنچ مضمرست|
  block
    block |یا رب این تمییز ده ما را بخواست|
    block |تا شناسیم آن نشان کژ ز راست|
  block
    block |حس را تمییز دانی چون شود|
    block |آنک حس ینظر بنور الله بود|
  block
    block |ور اثر نبود سبب هم مظهرست|
    block |همچو خویشی کز محبت مخبرست|
  block
    block |نبود آنک نور حقش شد امام|
    block |مر اثر را یا سببها را غلام|
  block
    block |یا محبت در درون شعله زند|
    block |زفت گردد وز اثر فارغ کند|
  block
    block |حاجتش نبود پی اعلام مهر|
    block |چون محبت نور خود زد بر سپهر|
  block
    block |هست تفصیلات تا گردد تمام|
    block |این سخن لیکن بجو تو والسلام|
  block
    block |گرچه شد معنی درین صورت پدید|
    block |صورت از معنی قریبست و بعید|
  block
    block |در دلالت همچو آبند و درخت|
    block |چون بماهیت روی دورند سخت|
  block
    block |ترک ماهیات و خاصیات گو|
    block |شرح کن احوال آن دو ماه‌رو|