
block |اضافت کردن آدم علیه‌السلام آن زلت را به خویشتن کی ربنا ظلمنا و اضافت کردن ابلیس گناه خود را به خدای تعالی کی بما اغویتنی|
  block
    block |کرد حق و کرد ما هر دو ببین|
    block |کرد ما را هست دان پیداست این|
  block
    block |گر نباشد فعل خلق اندر میان|
    block |پس مگو کس را چرا کردی چنان|
  block
    block |خلق حق افعال ما را موجدست|
    block |فعل ما آثار خلق ایزدست|
  block
    block |ناطقی یا حرف بیند یا غرض|
    block |کی شود یک دم محیط دو عرض|
  block
    block |گر به معنی رفت شد غافل ز حرف|
    block |پیش و پس یک دم نبیند هیچ طرف|
  block
    block |آن زمان که پیش‌بینی آن زمان|
    block |تو پس خود کی ببینی این بدان|
  block
    block |چون محیط حرف و معنی نیست جان|
    block |چون بود جان خالق این هر دوان|
  block
    block |حق محیط جمله آمد ای پسر|
    block |وا ندارد کارش از کار دگر|
  block
    block |گفت شیطان که بما اغویتنی|
    block |کرد فعل خود نهان دیو دنی|
  block
    block |گفت آدم که ظلمنا نفسنا|
    block |او ز فعل حق نبد غافل چو ما|
  block
    block |در گنه او از ادب پنهانش کرد|
    block |زان گنه بر خود زدن او بر بخورد|
  block
    block |بعد توبه گفتش ای آدم نه من|
    block |آفریدم در تو آن جرم و محن|
  block
    block |نه که تقدیر و قضای من بد آن|
    block |چون به وقت عذر کردی آن نهان|
  block
    block |گفت ترسیدم ادب نگذاشتم|
    block |گفت هم من پاس آنت داشتم|
  block
    block |هر که آرد حرمت او حرمت برد|
    block |هر که آرد قند لوزینه خورد|
  block
    block |طیبات از بهر کی للطیبین|
    block |یار را خوش کن برنجان و ببین|
  block
    block |یک مثال ای دل پی فرقی بیار|
    block |تا بدانی جبر را از اختیار|
  block
    block |دست کان لرزان بود از ارتعاش|
    block |وانک دستی تو بلرزانی ز جاش|
  block
    block |هر دو جنبش آفریدهٔ حق شناس|
    block |لیک نتوان کرد این با آن قیاس|
  block
    block |زان پشیمانی که لرزانیدیش|
    block |مرتعش را کی پشیمان دیدیش|
  block
    block |بحث عقلست این چه عقل آن حیله‌گر|
    block |تا ضعیفی ره برد آنجا مگر|
  block
    block |بحث عقلی گر در و مرجان بود|
    block |آن دگر باشد که بحث جان بود|
  block
    block |بحث جان اندر مقامی دیگرست|
    block |بادهٔ جان را قوامی دیگرست|
  block
    block |آن زمان که بحث عقلی ساز بود|
    block |این عمر با بوالحکم همراز بود|
  block
    block |چون عمر از عقل آمد سوی جان|
    block |بوالحکم بوجهل شد در حکم آن|
  block
    block |سوی حس و سوی عقل او کاملست|
    block |گرچه خود نسبت به جان او جاهلست|
  block
    block |بحث عقل و حس اثر دان یا سبب|
    block |بحث جانی یا عجب یا بوالعجب|
  block
    block |ضؤ جان آمد نماند ای مستضی|
    block |لازم و ملزوم و نافی مقتضی|
  block
    block |زانک بینایی که نورش بازغست|
    block |از دلیل چون عصا بس فارغست|