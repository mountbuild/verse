
block |قصهٔ مری کردن رومیان و چینیان در علم نقاشی و صورت‌گری|
  block
    block |چینیان گفتند ما نقاش‌تر|
    block |رومیان گفتند ما را کر و فر|
  block
    block |گفت سلطان امتحان خواهم درین|
    block |کز شماها کیست در دعوی گزین|
  block
    block |اهل چین و روم چون حاضر شدند|
    block |رومیان در علم واقف‌تر بدند|
  block
    block |چینیان گفتند یک خانه به ما|
    block |خاص بسپارید و یک آن شما|
  block
    block |بود دو خانه مقابل در بدر|
    block |زان یکی چینی ستد رومی دگر|
  block
    block |چینیان صد رنگ از شه خواستند|
    block |پس خزینه باز کرد آن ارجمند|
  block
    block |هر صباحی از خزینه رنگها|
    block |چینیان را راتبه بود از عطا|
  block
    block |رومیان گفتند نه نقش و نه رنگ|
    block |در خور آید کار را جز دفع زنگ|
  block
    block |در فرو بستند و صیقل می‌زدند|
    block |همچو گردون ساده و صافی شدند|
  block
    block |از دو صد رنگی به بی‌رنگی رهیست|
    block |رنگ چون ابرست و بی‌رنگی مهیست|
  block
    block |هرچه اندر ابر ضو بینی و تاب|
    block |آن ز اختر دان و ماه و آفتاب|
  block
    block |چینیان چون از عمل فارغ شدند|
    block |از پی شادی دهلها می‌زدند|
  block
    block |شه در آمد دید آنجا نقشها|
    block |می‌ربود آن عقل را و فهم را|
  block
    block |بعد از آن آمد به سوی رومیان|
    block |پرده را بالا کشیدند از میان|
  block
    block |عکس آن تصویر و آن کردارها|
    block |زد برین صافی شده دیوارها|
  block
    block |هر چه آنجا دید اینجا به نمود|
    block |دیده را از دیده‌خانه می‌ربود|
  block
    block |رومیان آن صوفیانند ای پدر|
    block |بی ز تکرار و کتاب و بی هنر|
  block
    block |لیک صیقل کرده‌اند آن سینه‌ها|
    block |پاک از آز و حرص و بخل و کینه‌ها|
  block
    block |آن صفای آینه وصف دلست|
    block |صورت بی منتها را قابلست|
  block
    block |صورت بی‌صورت بی حد غیب|
    block |ز آینهٔ دل تافت بر موسی ز جیب|
  block
    block |گرچه آن صورت نگنجد در فلک|
    block |نه بعرش و فرش و دریا و سمک|
  block
    block |زانک محدودست و معدودست آن|
    block |آینهٔ دل را نباشد حد بدان|
  block
    block |عقل اینجا ساکت آمد یا مضل|
    block |زانک دل یا اوست یا خود اوست دل|
  block
    block |عکس هر نقشی نتابد تا ابد|
    block |جز ز دل هم با عدد هم بی عدد|
  block
    block |تا ابد هر نقش نو کاید برو|
    block |می‌نماید بی حجابی اندرو|
  block
    block |اهل صیقل رسته‌اند از بوی و رنگ|
    block |هر دمی بینند خوبی بی درنگ|
  block
    block |نقش و قشر علم را بگذاشتند|
    block |رایت عین الیقین افراشتند|
  block
    block |رفت فکر و روشنایی یافتند|
    block |نحر و بحر آشنایی یافتند|
  block
    block |مرگ کین جمله ازو در وحشتند|
    block |می‌کنند این قوم بر وی ریش‌خند|
  block
    block |کس نیابد بر دل ایشان ظفر|
    block |بر صدف آید ضرر نه بر گهر|
  block
    block |گرچه نحو و فقه را بگذاشتند|
    block |لیک محو فقر را بر داشتند|
  block
    block |تا نقوش هشت جنت تافتست|
    block |لوح دلشان را پذیرا یافتست|
  block
    block |برترند از عرش و کرسی و خلا|
    block |ساکنان مقعد صدق خدا|