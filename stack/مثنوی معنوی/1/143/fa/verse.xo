
block |امتحان کردن شیر گرگ را و گفتن کی پیش آی ای گرگ بخش کن صیدها را میان ما|
  block
    block |گفت شیر ای گرگ این را بخش کن|
    block |معدلت را نو کن ای گرگ کهن|
  block
    block |نایب من باش در قسمت‌گری|
    block |تا پدید آید که تو چه گوهری|
  block
    block |گفت ای شه گاو وحشی بخش تست|
    block |آن بزرگ و تو بزرگ و زفت و چست|
  block
    block |بز مرا که بز میانه‌ست و وسط|
    block |روبها خرگوش بستان بی غلط|
  block
    block |شیر گفت ای گرگ چون گفتی بگو|
    block |چونک من باشم تو گویی ما و تو|
  block
    block |گرگ خود چه سگ بود کو خویش دید|
    block |پیش چون من شیر بی مثل و ندید|
  block
    block |گفت پیش آ ای خری کو خود خرید|
    block |پیشش آمد پنجه زد او را درید|
  block
    block |چون ندیدش مغز و تدبیر رشید|
    block |در سیاست پوستش از سر کشید|
  block
    block |گفت چون دید منت ز خود نبرد|
    block |این چنین جان را بباید زار مرد|
  block
    block |چون نبودی فانی اندر پیش من|
    block |فضل آمد مر ترا گردن زدن|
  block
    block |کل شیء هالک جز وجه او|
    block |چون نه‌ای در وجه او هستی مجو|
  block
    block |هر که اندر وجه ما باشد فنا|
    block |کل شیء هالک نبود جزا|
  block
    block |زانک در الاست او از لا گذشت|
    block |هر که در الاست او فانی نگشت|
  block
    block |هر که بر در او من و ما می‌زند|
    block |رد بابست او و بر لا می‌تند|