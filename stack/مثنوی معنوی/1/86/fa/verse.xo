
block |دیدن خواجه طوطیان هندوستان را در دشت و پیغام رسانیدن از آن طوطی|
  block
    block |چونک تا اقصای هندستان رسید|
    block |در بیابان طوطیی چندی بدید|
  block
    block |مرکب استانید پس آواز داد|
    block |آن سلام و آن امانت باز داد|
  block
    block |طوطیی زان طوطیان لرزید بس|
    block |اوفتاد و مرد و بگسستش نفس|
  block
    block |شد پشیمان خواجه از گفت خبر|
    block |گفت رفتم در هلاک جانور|
  block
    block |این مگر خویشست با آن طوطیک|
    block |این مگر دو جسم بود و روح یک|
  block
    block |این چرا کردم چرا دادم پیام|
    block |سوختم بیچاره را زین گفت خام|
  block
    block |این زبان چون سنگ و هم آهن وشست|
    block |وانچ بجهد از زبان چون آتشست|
  block
    block |سنگ و آهن را مزن بر هم گزاف|
    block |گه ز روی نقل و گه از روی لاف|
  block
    block |زانک تاریکست و هر سو پنبه‌زار|
    block |درمیان پنبه چون باشد شرار|
  block
    block |ظالم آن قومی که چشمان دوختند|
    block |زان سخنها عالمی را سوختند|
  block
    block |عالمی را یک سخن ویران کند|
    block |روبهان مرده را شیران کند|
  block
    block |جانها در اصل خود عیسی‌دمند|
    block |یک زمان زخمند و گاهی مرهمند|
  block
    block |گر حجاب از جانها بر خاستی|
    block |گفت هر جانی مسیح‌آساستی|
  block
    block |گر سخن خواهی که گویی چون شکر|
    block |صبر کن از حرص و این حلوا مخور|
  block
    block |صبر باشد مشتهای زیرکان|
    block |هست حلوا آرزوی کودکان|
  block
    block |هرکه صبر آورد گردون بر رود|
    block |هر که حلوا خورد واپس‌تر رود|