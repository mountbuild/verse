
block |رجوع به حکایت خواجهٔ تاجر|
  block
    block |بس دراز است این حدیث خواجه گو|
    block |تا چه شد احوال آن مرد نکو|
  block
    block |خواجه اندر آتش و درد و حنین|
    block |صد پراکنده همی‌گفت این چنین|
  block
    block |گه تناقض گاه ناز و گه نیاز|
    block |گاه سودای حقیقت گه مجاز|
  block
    block |مرد غرقه گشته جانی می‌کند|
    block |دست را در هر گیاهی می‌زند|
  block
    block |تا کدامش دست گیرد در خطر|
    block |دست و پایی می‌زند از بیم سر|
  block
    block |دوست دارد یار این آشفتگی|
    block |کوشش بیهوده به از خفتگی|
  block
    block |آنک او شاهست او بی کار نیست|
    block |ناله از وی طرفه کو بیمار نیست|
  block
    block |بهر این فرمود رحمان ای پسر|
    block |کل یوم هو فی شان ای پسر|
  block
    block |اندرین ره می‌تراش و می‌خراش|
    block |تا دم آخر دمی فارغ مباش|
  block
    block |تا دم آخر دمی آخر بود|
    block |که عنایت با تو صاحب‌سر بود|
  block
    block |هر چه می‌کوشند اگر مرد و زنست|
    block |گوش و چشم شاه جان بر روزنست|