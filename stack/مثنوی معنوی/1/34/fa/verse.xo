
block |منازعت امرا در ولی عهدی|
  block
    block |یک امیری زان امیران پیش رفت|
    block |پیش آن قوم وفا اندیش رفت|
  block
    block |گفت اینک نایب آن مرد من|
    block |نایب عیسی منم اندر زمن|
  block
    block |اینک این طومار برهان منست|
    block |کین نیابت بعد ازو آن منست|
  block
    block |آن امیر دیگر آمد از کمین|
    block |دعوی او در خلافت بد همین|
  block
    block |از بغل او نیز طوماری نمود|
    block |تا برآمد هر دو را خشم جهود|
  block
    block |آن امیران دگر یک‌یک قطار|
    block |برکشیده تیغهای آبدار|
  block
    block |هر یکی را تیغ و طوماری به دست|
    block |درهم افتادند چون پیلان مست|
  block
    block |صد هزاران مرد ترسا کشته شد|
    block |تا ز سرهای بریده پشته شد|
  block
    block |خون روان شد همچو سیل از چپ و راست|
    block |کوه کوه اندر هوا زین گرد خاست|
  block
    block |تخمهای فتنه‌ها کو کشته بود|
    block |آفت سرهای ایشان گشته بود|
  block
    block |جوزها بشکست و آن کان مغز داشت|
    block |بعد کشتن روح پاک نغز داشت|
  block
    block |کشتن و مردن که بر نقش تنست|
    block |چون انار و سیب را بشکستنست|
  block
    block |آنچ شیرینست او شد ناردانگ|
    block |وانک پوسیده‌ست نبود غیر بانگ|
  block
    block |آنچ با معنیست خود پیدا شود|
    block |وانچ پوسیده‌ست او رسوا شود|
  block
    block |رو بمعنی کوش ای صورت‌پرست|
    block |زانک معنی بر تن صورت‌پرست|
  block
    block |همنشین اهل معنی باش تا|
    block |هم عطا یابی و هم باشی فتی|
  block
    block |جان بی‌معنی درین تن بی‌خلاف|
    block |هست همچون تیغ چوبین در غلاف|
  block
    block |تا غلاف اندر بود باقیمتست|
    block |چون برون شد سوختن را آلتست|
  block
    block |تیغ چوبین را مبر در کارزار|
    block |بنگر اول تا نگردد کار زار|
  block
    block |گر بود چوبین برو دیگر طلب|
    block |ور بود الماس پیش آ با طرب|
  block
    block |تیغ در زرادخانهٔ اولیاست|
    block |دیدن ایشان شما را کیمیاست|
  block
    block |جمله دانایان همین گفته همین|
    block |هست دانا رحمة للعالمین|
  block
    block |گر اناری می‌خری خندان بخر|
    block |تا دهد خنده ز دانهٔ او خبر|
  block
    block |ای مبارک خنده‌اش کو از دهان|
    block |می‌نماید دل چو در از درج جان|
  block
    block |نامبارک خندهٔ آن لاله بود|
    block |کز دهان او سیاهی دل نمود|
  block
    block |نار خندان باغ را خندان کند|
    block |صحبت مردانت از مردان کند|
  block
    block |گر تو سنگ صخره و مرمر شوی|
    block |چون به صاحب دل رسی گوهر شوی|
  block
    block |مهر پاکان درمیان جان نشان|
    block |دل مده الا به مهر دلخوشان|
  block
    block |کوی نومیدی مرو اومیدهاست|
    block |سوی تاریکی مرو خورشیدهاست|
  block
    block |دل ترا در کوی اهل دل کشد|
    block |تن ترا در حبس آب و گل کشد|
  block
    block |هین غذای دل بده از همدلی|
    block |رو بجو اقبال را از مقبلی|