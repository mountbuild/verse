
block |مضرت تعظیم خلق و انگشت‌نمای شدن|
  block
    block |تن قفس‌شکلست تن شد خار جان|
    block |در فریب داخلان و خارجان|
  block
    block |اینش گوید من شوم همراز تو|
    block |وآنش گوید نی منم انباز تو|
  block
    block |اینش گوید نیست چون تو در وجود|
    block |در جمال و فضل و در احسان و جود|
  block
    block |آنش گوید هر دو عالم آن تست|
    block |جمله جانهامان طفیل جان تست|
  block
    block |او چو بیند خلق را سرمست خویش|
    block |از تکبر می‌رود از دست خویش|
  block
    block |او نداند که هزاران را چو او|
    block |دیو افکندست اندر آب جو|
  block
    block |لطف و سالوس جهان خوش لقمه‌ایست|
    block |کمترش خور کان پر آتش لقمه‌ایست|
  block
    block |آتشش پنهان و ذوقش آشکار|
    block |دود او ظاهر شود پایان کار|
  block
    block |تو مگو آن مدح را من کی خورم|
    block |از طمع می‌گوید او پی می‌برم|
  block
    block |مادحت گر هجو گوید بر ملا|
    block |روزها سوزد دلت زان سوزها|
  block
    block |گر چه دانی کو ز حرمان گفت آن|
    block |کان طمع که داشت از تو شد زیان|
  block
    block |آن اثر می‌ماندت در اندرون|
    block |در مدیح این حالتت هست آزمون|
  block
    block |آن اثر هم روزها باقی بود|
    block |مایهٔ کبر و خداع جان شود|
  block
    block |لیک ننماید چو شیرینست مدح|
    block |بد نماید زانک تلخ افتاد قدح|
  block
    block |همچو مطبوخست و حب کان را خوری|
    block |تا بدیری شورش و رنج اندری|
  block
    block |ور خوری حلوا بود ذوقش دمی|
    block |این اثر چون آن نمی‌پاید همی|
  block
    block |چون نمی‌پاید همی‌پاید نهان|
    block |هر ضدی را تو به ضد او بدان|
  block
    block |چون شکر پاید نهان تاثیر او|
    block |بعد حینی دمل آرد نیش‌جو|
  block
    block |نفس از بس مدحها فرعون شد|
    block |کن ذلیل النفس هونا لا تسد|
  block
    block |تا توانی بنده شو سلطان مباش|
    block |زخم کش چون گوی شو چوگان مباش|
  block
    block |ورنه چون لطفت نماند وین جمال|
    block |از تو آید آن حریفان را ملال|
  block
    block |آن جماعت کت همی‌دادند ریو|
    block |چون ببینندت بگویندت که دیو|
  block
    block |جمله گویندت چو بینندت بدر|
    block |مرده‌ای از گور خود بر کرد سر|
  block
    block |همچو امرد که خدا نامش کنند|
    block |تا بدین سالوس در دامش کنند|
  block
    block |چونک در بدنامی آمد ریش او|
    block |دیو را ننگ آید از تفتیش او|
  block
    block |دیو سوی آدمی شد بهر شر|
    block |سوی تو ناید که از دیوی بتر|
  block
    block |تا تو بودی آدمی دیو از پیت|
    block |می‌دوید و می‌چشانید او میت|
  block
    block |چون شدی در خوی دیوی استوار|
    block |می‌گریزد از تو دیو نابکار|
  block
    block |آنک اندر دامنت آویخت او|
    block |چون چنین گشتی ز تو بگریخت او|