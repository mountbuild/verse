
block |کبودی زدن قزوینی بر شانه‌گاه صورت شیر و پشیمان شدن او به سبب زخم سوزن|
  block
    block |این حکایت بشنو از صاحب بیان|
    block |در طریق و عادت قزوینیان|
  block
    block |بر تن و دست و کتفها بی‌گزند|
    block |از سر سوزن کبودیها زنند|
  block
    block |سوی دلاکی بشد قزوینیی|
    block |که کبودم زن بکن شیرینیی|
  block
    block |گفت چه صورت زنم ای پهلوان|
    block |گفت بر زن صورت شیر ژیان|
  block
    block |طالعم شیرست نقش شیر زن|
    block |جهد کن رنگ کبودی سیر زن|
  block
    block |گفت بر چه موضعت صورت زنم|
    block |گفت بر شانه گهم زن آن رقم|
  block
    block |چونک او سوزن فرو بردن گرفت|
    block |درد آن در شانه‌گه مسکن گرفت|
  block
    block |پهلوان در ناله آمد کای سنی|
    block |مر مرا کشتی چه صورت می‌زنی|
  block
    block |گفت آخر شیر فرمودی مرا|
    block |گفت از چه عضو کردی ابتدا|
  block
    block |گفت از دمگاه آغازیده‌ام|
    block |گفت دم بگذار ای دو دیده‌ام|
  block
    block |از دم و دمگاه شیرم دم گرفت|
    block |دمگه او دمگهم محکم گرفت|
  block
    block |شیر بی‌دم باش گو ای شیرساز|
    block |که دلم سستی گرفت از زخم گاز|
  block
    block |جانب دیگر گرفت آن شخص زخم|
    block |بی‌محابا و مواسایی و رحم|
  block
    block |بانگ کرد او کین چه اندامست ازو|
    block |گفت این گوشست ای مرد نکو|
  block
    block |گفت تا گوشش نباشد ای حکیم|
    block |گوش را بگذار و کوته کن گلیم|
  block
    block |جانب دیگر خلش آغاز کرد|
    block |باز قزوینی فغان را ساز کرد|
  block
    block |کین سوم جانب چه اندامست نیز|
    block |گفت اینست اشکم شیر ای عزیز|
  block
    block |گفت تا اشکم نباشد شیر را|
    block |گشت افزون درد کم زن زخمها|
  block
    block |خیره شد دلاک و پس حیران بماند|
    block |تا بدیر انگشت در دندان بماند|
  block
    block |بر زمین زد سوزن از خشم اوستاد|
    block |گفت در عالم کسی را این فتاد|
  block
    block |شیر بی‌دم و سر و اشکم کی دید|
    block |این‌چنین شیری خدا خود نافرید|
  block
    block |ای برادر صبر کن بر درد نیش|
    block |تا رهی از نیش نفس گبر خویش|
  block
    block |کان گروهی که رهیدند از وجود|
    block |چرخ و مهر و ماهشان آرد سجود|
  block
    block |هر که مرد اندر تن او نفس گبر|
    block |مر ورا فرمان برد خورشید و ابر|
  block
    block |چون دلش آموخت شمع افروختن|
    block |آفتاب او را نیارد سوختن|
  block
    block |گفت حق در آفتاب منتجم|
    block |ذکر تزاور کذی عن کهفهم|
  block
    block |خار جمله لطف چون گل می‌شود|
    block |پیش جزوی کو سوی کل می‌رود|
  block
    block |چیست تعظیم خدا افراشتن|
    block |خویشتن را خوار و خاکی داشتن|
  block
    block |چیست توحید خدا آموختن|
    block |خویشتن را پیش واحد سوختن|
  block
    block |گر همی‌خواهی که بفروزی چو روز|
    block |هستی همچون شب خود را بسوز|
  block
    block |هستیت در هست آن هستی‌نواز|
    block |همچو مس در کیمیا اندر گداز|
  block
    block |در من و ما سخت کردستی دو دست|
    block |هست این جمله خرابی از دو هست|