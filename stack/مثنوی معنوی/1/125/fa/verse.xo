
block |در معنی آنک آنچ ولی کند مرید را نشاید گستاخی کردن و همان فعل کردن کی حلوا طبیب را زیان ندارد اما بیماران را زیان دارد و سرما و برف انگور را زیان ندارد اما غوره را زیان دارد کی در راهست کی لیغفرلک الله ما تقدم من ذنبک و ما تاخر|
  block
    block |گر ولی زهری خورد نوشی شود|
    block |ور خورد طالب سیه‌هوشی شود|
  block
    block |رب هب لی از سلیمان آمدست|
    block |که مده غیر مرا این ملک دست|
  block
    block |تو مکن با غیر من این لطف و جود|
    block |این حسد را ماند اما آن نبود|
  block
    block |نکتهٔ لا ینبغی می‌خوان بجان|
    block |سر من بعدی ز بخل او مدان|
  block
    block |بلک اندر ملک دید او صد خطر|
    block |موبمو ملک جهان بد بیم سر|
  block
    block |بیم سر با بیم سر با بیم دین|
    block |امتحانی نیست ما را مثل این|
  block
    block |پس سلیمان همتی باید که او|
    block |بگذرد زین صد هزاران رنگ و بو|
  block
    block |با چنان قوت که او را بود هم|
    block |موج آن ملکش فرو می‌بست دم|
  block
    block |چون برو بنشست زین اندوه گرد|
    block |بر همه شاهان عالم رحم کرد|
  block
    block |شد شفیع و گفت این ملک و لوا|
    block |با کمالی ده که دادی مر مرا|
  block
    block |هرکه را بدهی و بکنی آن کرم|
    block |او سلیمانست وانکس هم منم|
  block
    block |او نباشد بعدی او باشد معی|
    block |خود معی چه بود منم بی‌مدعی|
  block
    block |شرح این فرضست گفتن لیک من|
    block |باز می‌گردم به قصهٔ مرد و زن|