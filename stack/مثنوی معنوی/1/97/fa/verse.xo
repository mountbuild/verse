
block |داستان پیر چنگی کی در عهد عمر رضی الله عنه از بهر خدا روز بی‌نوایی چنگ زد میان گورستان|
  block
    block |آن شنیدستی که در عهد عمر|
    block |بود چنگی مطربی با کر و فر|
  block
    block |بلبل از آواز او بی‌خود شدی|
    block |یک طرب ز آواز خوبش صد شدی|
  block
    block |مجلس و مجمع دمش آراستی|
    block |وز نوای او قیامت خاستی|
  block
    block |همچو اسرافیل کآوازش بفن|
    block |مردگان را جان در آرد در بدن|
  block
    block |یار سایل بود اسرافیل را|
    block |کز سماعش پر برستی فیل را|
  block
    block |سازد اسرافیل روزی ناله را|
    block |جان دهد پوسیدهٔ صدساله را|
  block
    block |انبیا را در درون هم نغمه‌هاست|
    block |طالبان را زان حیات بی‌بهاست|
  block
    block |نشنود آن نغمه‌ها را گوش حس|
    block |کز ستمها گوش حس باشد نجس|
  block
    block |نشنود نغمهٔ پری را آدمی|
    block |کو بود ز اسرار پریان اعجمی|
  block
    block |گر چه هم نغمهٔ پری زین عالمست|
    block |نغمهٔ دل برتر از هر دو دمست|
  block
    block |که پری و آدمی زندانیند|
    block |هر دو در زندان این نادانیند|
  block
    block |معشر الجن سورهٔ رحمان بخوان|
    block |تستطیعوا تنفذوا را باز دان|
  block
    block |نغمه‌های اندرون اولیا|
    block |اولا گوید که ای اجزای لا|
  block
    block |هین ز لای نفی سرها بر زنید|
    block |این خیال و وهم یکسو افکنید|
  block
    block |ای همه پوسیده در کون و فساد|
    block |جان باقیتان نرویید و نزاد|
  block
    block |گر بگویم شمه‌ای زان نغمه‌ها|
    block |جانها سر بر زنند از دخمه‌ها|
  block
    block |گوش را نزدیک کن کان دور نیست|
    block |لیک نقل آن به تو دستور نیست|
  block
    block |هین که اسرافیل وقتند اولیا|
    block |مرده را زیشان حیاتست و نما|
  block
    block |جان هر یک مرده‌ای از گور تن|
    block |بر جهد ز آوازشان اندر کفن|
  block
    block |گوید این آواز ز آواها جداست|
    block |زنده کردن کار آواز خداست|
  block
    block |ما بمردیم و بکلی کاستیم|
    block |بانگ حق آمد همه بر خاستیم|
  block
    block |بانگ حق اندر حجاب و بی حجاب|
    block |آن دهد کو داد مریم را ز جیب|
  block
    block |ای فناتان نیست کرده زیر پوست|
    block |باز گردید از عدم ز آواز دوست|
  block
    block |مطلق آن آواز خود از شه بود|
    block |گرچه از حلقوم عبدالله بود|
  block
    block |گفته او را من زبان و چشم تو|
    block |من حواس و من رضا و خشم تو|
  block
    block |رو که بی یسمع و بی یبصر توی|
    block |سر توی چه جای صاحب‌سر توی|
  block
    block |چون شدی من کان لله از وله|
    block |من ترا باشم که کان الله له|
  block
    block |گه توی گویم ترا گاهی منم|
    block |هر چه گویم آفتاب روشنم|
  block
    block |هر کجا تابم ز مشکات دمی|
    block |حل شد آنجا مشکلات عالمی|
  block
    block |ظلمتی را کآفتابش بر نداشت|
    block |از دم ما گردد آن ظلمت چو چاشت|
  block
    block |آدمی را او بخویش اسما نمود|
    block |دیگران را ز آدم اسما می‌گشود|
  block
    block |خواه ز آدم گیر نورش خواه ازو|
    block |خواه از خم گیر می خواه از کدو|
  block
    block |کین کدو با خنب پیوستست سخت|
    block |نی چو تو شاد آن کدوی نیکبخت|
  block
    block |گفت طوبی من رآنی مصطفی|
    block |والذی یبصر لمن وجهی رای|
  block
    block |چون چراغی نور شمعی را کشید|
    block |هر که دید آن را یقین آن شمع دید|
  block
    block |همچنین تا صد چراغ ار نقل شد|
    block |دیدن آخر لقای اصل شد|
  block
    block |خواه از نور پسین بستان تو آن|
    block |هیچ فرقی نیست خواه از شمع جان|
  block
    block |خواه بین نور از چراغ آخرین|
    block |خواه بین نورش ز شمع غابرین|