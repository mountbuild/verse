
block |تفسیر قول حکیم بهرچ از راه و امانی چه کفر آن حرف و چه ایمان بهرچ از دوست دورافتی چه زشت آن نقش و چه زیبا در معنی قوله علیه‌السلام ان سعدا لغیور و انا اغیر من سعد و الله اغیر منی و من غیر ته حرم الفواحش ما ظهر منها و ما بطن|
  block
    block |جمله عالم زان غیور آمد که حق|
    block |برد در غیرت برین عالم سبق|
  block
    block |او چو جانست و جهان چون کالبد|
    block |کالبد از جان پذیرد نیک و بد|
  block
    block |هر که محراب نمازش گشت عین|
    block |سوی ایمان رفتنش می‌دان تو شین|
  block
    block |هر که شد مر شاه را او جامه‌دار|
    block |هست خسران بهر شاهش اتجار|
  block
    block |هر که با سلطان شود او همنشین|
    block |بر درش شستن بود حیف و غبین|
  block
    block |دستبوسش چون رسید از پادشاه|
    block |گر گزیند بوس پا باشد گناه|
  block
    block |گرچه سر بر پا نهادن خدمتست|
    block |پیش آن خدمت خطا و زلتست|
  block
    block |شاه را غیرت بود بر هر که او|
    block |بو گزیند بعد از آن که دید رو|
  block
    block |غیرت حق بر مثل گندم بود|
    block |کاه خرمن غیرت مردم بود|
  block
    block |اصل غیرتها بدانید از اله|
    block |آن خلقان فرع حق بی‌اشتباه|
  block
    block |شرح این بگذارم و گیرم گله|
    block |از جفای آن نگار ده دله|
  block
    block |نالم ایرا ناله‌ها خوش آیدش|
    block |از دو عالم ناله و غم بایدش|
  block
    block |چون ننالم تلخ از دستان او|
    block |چون نیم در حلقهٔ مستان او|
  block
    block |چون نباشم همچو شب بی روز او|
    block |بی وصال روی روز افروز او|
  block
    block |ناخوش او خوش بود در جان من|
    block |جان فدای یار دل‌رنجان من|
  block
    block |عاشقم بر رنج خویش و درد خویش|
    block |بهر خشنودی شاه فرد خویش|
  block
    block |خاک غم را سرمه سازم بهر چشم|
    block |تا ز گوهر پر شود دو بحر چشم|
  block
    block |اشک کان از بهر او بارند خلق|
    block |گوهرست و اشک پندارند خلق|
  block
    block |من ز جان جان شکایت می‌کنم|
    block |من نیم شاکی روایت می‌کنم|
  block
    block |دل همی‌گوید کزو رنجیده‌ام|
    block |وز نفاق سست می‌خندیده‌ام|
  block
    block |راستی کن ای تو فخر راستان|
    block |ای تو صدر و من درت را آستان|
  block
    block |آستانه و صدر در معنی کجاست|
    block |ما و من کو آن طرف کان یار ماست|
  block
    block |ای رهیده جان تو از ما و من|
    block |ای لطیفهٔ روح اندر مرد و زن|
  block
    block |مرد و زن چون یک شود آن یک توی|
    block |چونک یکها محو شد انک توی|
  block
    block |این من و ما بهر آن بر ساختی|
    block |تا تو با خود نرد خدمت باختی|
  block
    block |تا من و توها همه یک جان شوند|
    block |عاقبت مستغرق جانان شوند|
  block
    block |این همه هست و بیا ای امر کن|
    block |ای منزه از بیا و از سخن|
  block
    block |جسم جسمانه تواند دیدنت|
    block |در خیال آرد غم و خندیدنت|
  block
    block |دل که او بستهٔ غم و خندیدنست|
    block |تو مگو کو لایق آن دیدنست|
  block
    block |آنک او بستهٔ غم و خنده بود|
    block |او بدین دو عاریت زنده بود|
  block
    block |باغ سبز عشق کو بی منتهاست|
    block |جز غم و شادی درو بس میوه‌هاست|
  block
    block |عاشقی زین هر دو حالت برترست|
    block |بی بهار و بی خزان سبز و ترست|
  block
    block |ده زکات روی خوب ای خوب‌رو|
    block |شرح جان شرحه شرحه بازگو|
  block
    block |کز کرشم غمزه‌ای غمازه‌ای|
    block |بر دلم بنهاد داغی تازه‌ای|
  block
    block |من حلالش کردم ار خونم بریخت|
    block |من همی‌گفتم حلال او می‌گریخت|
  block
    block |چون گریزانی ز نالهٔ خاکیان|
    block |غم چه ریزی بر دل غمناکیان|
  block
    block |ای که هر صبحی که از مشرق بتافت|
    block |همچو چشمهٔ مشرقت در جوش یافت|
  block
    block |چون بهانه دادی این شیدات را|
    block |ای بها نه شکر لبهات را|
  block
    block |ای جهان کهنه را تو جان نو|
    block |از تن بی جان و دل افغان شنو|
  block
    block |شرح گل بگذار از بهر خدا|
    block |شرح بلبل گو که شد از گل جدا|
  block
    block |از غم و شادی نباشد جوش ما|
    block |با خیال و وهم نبود هوش ما|
  block
    block |حالتی دیگر بود کان نادرست|
    block |تو مشو منکر که حق بس قادرست|
  block
    block |تو قیاس از حالت انسان مکن|
    block |منزل اندر جور و در احسان مکن|
  block
    block |جور و احسان رنج و شادی حادثست|
    block |حادثان میرند و حقشان وارثست|
  block
    block |صبح شد ای صبح را صبح و پناه|
    block |عذر مخدومی حسام‌الدین بخواه|
  block
    block |عذرخواه عقل کل و جان توی|
    block |جان جان و تابش مرجان توی|
  block
    block |تافت نور صبح و ما از نور تو|
    block |در صبوحی با می منصور تو|
  block
    block |دادهٔ تو چون چنین دارد مرا|
    block |باده کی بود کو طرب آرد مرا|
  block
    block |باده در جوشش گدای جوش ماست|
    block |چرخ در گردش گدای هوش ماست|
  block
    block |باده از ما مست شد نه ما ازو|
    block |قالب از ما هست شد نه ما ازو|
  block
    block |ما چو زنبوریم و قالبها چو موم|
    block |خانه خانه کرده قالب را چو موم|