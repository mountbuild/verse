
block |تفسیر آیت واجلب علیهم بخیلک و رجلک|
  block
    block |تو چو عزم دین کنی با اجتهاد|
    block |دیو بانگت بر زند اندر نهاد|
  block
    block |که مرو زان سو بیندیش ای غوی|
    block |که اسیر رنج و درویشی شوی|
  block
    block |بی‌نوا گردی ز یاران وابری|
    block |خوار گردی و پشیمانی خوری|
  block
    block |تو ز بیم بانگ آن دیو لعین|
    block |وا گریزی در ضلالت از یقین|
  block
    block |که هلا فردا و پس فردا مراست|
    block |راه دین پویم که مهلت پیش ماست|
  block
    block |مرگ بینی باز کو از چپ و راست|
    block |می‌کشد همسایه را تا بانگ خاست|
  block
    block |باز عزم دین کنی از بیم جان|
    block |مرد سازی خویشتن را یک زمان|
  block
    block |پس سلح بر بندی از علم و حکم|
    block |که من از خوفی نیارم پای کم|
  block
    block |باز بانگی بر زند بر تو ز مکر|
    block |که بترس و باز گرد از تیغ فقر|
  block
    block |باز بگریزی ز راه روشنی|
    block |آن سلاح علم و فن را بفکنی|
  block
    block |سالها او را به بانگی بنده‌ای|
    block |در چنین ظلمت نمد افکنده‌ای|
  block
    block |هیبت بانگ شیاطین خلق را|
    block |بند کردست و گرفته حلق را|
  block
    block |تا چنان نومید شد جانشان ز نور|
    block |که روان کافران ز اهل قبور|
  block
    block |این شکوه بانگ آن ملعون بود|
    block |هیبت بانگ خدایی چون بود|
  block
    block |هیبت بازست بر کبک نجیب|
    block |مر مگس را نیست زان هیبت نصیب|
  block
    block |زانک نبود باز صیاد مگس|
    block |عنکبوتان می مگس گیرند و بس|
  block
    block |عنکبوت دیو بر چون تو ذباب|
    block |کر و فر دارد نه بر کبک و عقاب|
  block
    block |بانگ دیوان گله‌بان اشقیاست|
    block |بانگ سلطان پاسبان اولیاست|
  block
    block |تا نیامیزد بدین دو بانگ دور|
    block |قطره‌ای از بحر خوش با بحر شور|