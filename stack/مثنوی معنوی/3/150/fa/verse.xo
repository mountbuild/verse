
block |دیدن خواجه غلام خود را سپید و ناشناختن کی اوست و گفتن کی غلام مرا تو کشته‌ای خونت گرفت و خدا ترا به دست من انداخت|
  block
    block |خواجه از دورش بدید و خیره ماند|
    block |از تحیر اهل آن ده را بخواند|
  block
    block |راویهٔ ما اشتر ما هست این|
    block |پس کجا شد بندهٔ زنگی‌جبین|
  block
    block |این یکی بدریست می‌آید ز دور|
    block |می‌زند بر نور روز از روش نور|
  block
    block |کو غلام ما مگر سرگشته شد|
    block |یا بدو گرگی رسید و کشته شد|
  block
    block |چون بیامد پیش گفتش کیستی|
    block |از یمن زادی و یا ترکیستی|
  block
    block |گو غلامم را چه کردی راست گو|
    block |گر بکشتی وا نما حیلت مجو|
  block
    block |گفت اگر کشتم بتو چون آمدم|
    block |چون به پای خود درین خون آمدم|
  block
    block |کو غلام من بگفت اینک منم|
    block |کرد دست فضل یزدان روشنم|
  block
    block |هی چه می‌گویی غلام من کجاست|
    block |هین نخواهی رست از من جز براست|
  block
    block |گفت اسرار ترا با آن غلام|
    block |جمله وا گویم یکایک من تمام|
  block
    block |زان زمانی که خریدی تو مرا|
    block |تا به اکنون باز گویم ماجرا|
  block
    block |تا بدانی که همانم در وجود|
    block |گرچه از شبدیز من صبحی گشود|
  block
    block |رنگ دیگر شد ولیکن جان پاک|
    block |فارغ از رنگست و از ارکان و خاک|
  block
    block |تن‌شناسان زود ما را گم کنند|
    block |آب‌نوشان ترک مشک و خم کنند|
  block
    block |جان‌شناسان از عددها فارغ‌اند|
    block |غرقهٔ دریای بی‌چونند و چند|
  block
    block |جان شو و از راه جان جان را شناس|
    block |یار بینش شو نه فرزند قیاس|
  block
    block |چون ملک با عقل یک سررشته‌اند|
    block |بهر حکمت را دو صورت گشته‌اند|
  block
    block |آن ملک چون مرغ بال و پر گرفت|
    block |وین خرد بگذاشت پر و فر گرفت|
  block
    block |لاجرم هر دو مناصر آمدند|
    block |هر دو خوش رو پشت همدیگر شدند|
  block
    block |هم ملک هم عقل حق را واجدی|
    block |هر دو آدم را معین و ساجدی|
  block
    block |نفس و شیطان بوده ز اول واحدی|
    block |بوده آدم را عدو و حاسدی|
  block
    block |آنک آدم را بدن دید او رمید|
    block |و آنک نور مؤتمن دید او خمید|
  block
    block |آن دو دیده‌روشنان بودند ازین|
    block |وین دو را دیده ندیده غیر طین|
  block
    block |این بیان اکنون چو خر بر یخ بماند|
    block |چون نشاید بر جهود انجیل خواند|
  block
    block |کی توان با شیعه گفتن از عمر|
    block |کی توان بربط زدن در پیش کر|
  block
    block |لیک گر در ده به گوشه یک کسست|
    block |های هویی که برآوردم بسست|
  block
    block |مستحق شرح را سنگ و کلوخ|
    block |ناطقی گردد مشرح با رسوخ|