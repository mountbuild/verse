
block |حکایت نذر کردن سگان هر زمستان کی این تابستان چون بیاید خانه سازیم از بهر زمستان را|
  block
    block |سگ زمستان جمع گردد استخوانش|
    block |زخم سرما خرد گرداند چنانش|
  block
    block |کو بگوید کین قدر تن که منم|
    block |خانه‌ای از سنگ باید کردنم|
  block
    block |چونک تابستان بیاید من بچنگ|
    block |بهر سرما خانه‌ای سازم ز سنگ|
  block
    block |چونک تابستان بیاید از گشاد|
    block |استخوانها پهن گردد پوست شاد|
  block
    block |گوید او چون زفت بیند خویش را|
    block |در کدامین خانه گنجم ای کیا|
  block
    block |زفت گردد پا کشد در سایه‌ای|
    block |کاهلی سیری غری خودرایه‌ای|
  block
    block |گویدش دل خانه‌ای ساز ای عمو|
    block |گوید او در خانه کی گنجم بگو|
  block
    block |استخوان حرص تو در وقت درد|
    block |درهم آید خرد گردد در نورد|
  block
    block |گویی از توبه بسازم خانه‌ای|
    block |در زمستان باشدم استانه‌ای|
  block
    block |چون بشد درد و شدت آن حرص زفت|
    block |همچو سگ سودای خانه از تو رفت|
  block
    block |شکر نعمت خوشتر از نعمت بود|
    block |شکرباره کی سوی نعمت رود|
  block
    block |شکر جان نعمت و نعمت چو پوست|
    block |ز آنک شکر آرد ترا تا کوی دوست|
  block
    block |نعمت آرد غفلت و شکر انتباه|
    block |صید نعمت کن بدام شکر شاه|
  block
    block |نعمت شکرت کند پرچشم و میر|
    block |تا کنی صد نعمت ایثار فقیر|
  block
    block |سیر نوشی از طعام و نقل حق|
    block |تا رود از تو شکم‌خواری و دق|