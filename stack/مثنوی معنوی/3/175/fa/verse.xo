
block |فرق میان دانستن چیزی به مثال و تقلید و میان دانستن ماهیت آن چیز|
  block
    block |ظاهرست آثار و میوهٔ رحمتش|
    block |لیک کی داند جز او ماهیتش|
  block
    block |هیچ ماهیات اوصاف کمال|
    block |کس نداند جز بثار و مثال|
  block
    block |طفل ماهیت نداند طمث را|
    block |جز که گویی هست چون حلوا ترا|
  block
    block |کی بود ماهیت ذوق جماع|
    block |مثل ماهیات حلوا ای مطاع|
  block
    block |لیک نسبت کرد از روی خوشی|
    block |با تو آن عاقل چو تو کودک‌وشی|
  block
    block |تا بداند کودک آن را از مثال|
    block |گر نداند ماهیت یا عین حال|
  block
    block |پس اگر گویی بدانم دور نیست|
    block |ور ندانم گفت کذب و زور نیست|
  block
    block |گر کسی گوید که دانی نوح را|
    block |آن رسول حق و نور روح را|
  block
    block |گر بگویی چون ندانم کان قمر|
    block |هست از خورشید و مه مشهورتر|
  block
    block |کودکان خرد در کتابها|
    block |و آن امامان جمله در محرابها|
  block
    block |نام او خوانند در قرآن صریح|
    block |قصه‌اش گویند از ماضی فصیح|
  block
    block |راست‌گو دانیش تو از روی وصف|
    block |گرچه ماهیت نشد از نوح کشف|
  block
    block |ور بگویی من چه دانم نوح را|
    block |همچو اویی داند او را ای فتی|
  block
    block |مور لنگم من چه دانم فیل را|
    block |پشه‌ای کی داند اسرافیل را|
  block
    block |این سخن هم راستست از روی آن|
    block |که بماهیت ندانیش ای فلان|
  block
    block |عجز از ادراک ماهیت عمو|
    block |حالت عامه بود مطلق مگو|
  block
    block |زانک ماهیات و سر سر آن|
    block |پیش چشم کاملان باشد عیان|
  block
    block |در وجود از سر حق و ذات او|
    block |دورتر از فهم و استبصار کو|
  block
    block |چونک آن مخفی نماند از محرمان|
    block |ذات و وصفی چیست کان ماند نهان|
  block
    block |عقل بحثی گوید این دورست و گو|
    block |بی ز تاویل محالی کم شنو|
  block
    block |قطب گوید مر ترا ای سست‌حال|
    block |آنچ فوق حال تست آید محال|
  block
    block |واقعاتی که کنونت بر گشود|
    block |نه که اول هم محالت می‌نمود|
  block
    block |چون رهانیدت ز ده زندان کرم|
    block |تیه را بر خود مکن حبس ستم|