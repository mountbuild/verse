
block |قصهٔ فریاد رسیدن رسول علیه السلام کاروان عرب را کی از تشنگی و بی‌آبی در مانده بودند و دل بر مرگ نهاده شتران و خلق زبان برون انداخته|
  block
    block |اندر آن وادی گروهی از عرب|
    block |خشک شد از قحط بارانشان قرب|
  block
    block |در میان آن بیابان مانده|
    block |کاروانی مرگ خود بر خوانده|
  block
    block |ناگهانی آن مغیث هر دو کون|
    block |مصطفی پیدا شد از ره بهر عون|
  block
    block |دید آنجا کاروانی بس بزرگ|
    block |بر تف ریگ و ره صعب و سترگ|
  block
    block |اشترانشان را زبان آویخته|
    block |خلق اندر ریگ هر سو ریخته|
  block
    block |رحمش آمد گفت هین زوتر روید|
    block |چند یاری سوی آن کثبان دوید|
  block
    block |گر سیاهی بر شتر مشک آورد|
    block |سوی میر خود به زودی می‌برد|
  block
    block |آن شتربان سیه را با شتر|
    block |سوی من آرید با فرمان مر|
  block
    block |سوی کثبان آمدند آن طالبان|
    block |بعد یکساعت بدیدند آنچنان|
  block
    block |بنده‌ای می‌شد سیه با اشتری|
    block |راویه پر آب چون هدیه‌بری|
  block
    block |پس بدو گفتند می‌خواند ترا|
    block |این طرف فخر البشر خیر الوری|
  block
    block |گفت من نشناسم او را کیست او|
    block |گفت او آن ماه‌روی قندخو|
  block
    block |نوعها تعریف کردندش که هست|
    block |گفت مانا او مگر آن شاعرست|
  block
    block |که گروهی را زبون کرد او بسحر|
    block |من نیایم جانب او نیم شبر|
  block
    block |کش‌کشانش آوریدند آن طرف|
    block |او فغان برداشت در تشنیع و تف|
  block
    block |چون کشیدندش به پیش آن عزیز|
    block |گفت نوشید آب و بردارید نیز|
  block
    block |جمله را زان مشک او سیراب کرد|
    block |اشتران و هر کسی زان آب خورد|
  block
    block |راویه پر کرد و مشک از مشک او|
    block |ابر گردون خیره ماند از رشک او|
  block
    block |این کسی دیدست کز یک راویه|
    block |سرد گردد سوز چندان هاویه|
  block
    block |این کسی دیدست کز یک مشک آب|
    block |گشت چندین مشک پر بی اضطراب|
  block
    block |مشک خود روپوش بود و موج فضل|
    block |می‌رسید از امر او از بحر اصل|
  block
    block |آب از جوشش همی‌گردد هوا|
    block |و آن هوا گردد ز سردی آبها|
  block
    block |بلک بی علت و بیرون زین حکم|
    block |آب رویانید تکوین از عدم|
  block
    block |تو ز طفلی چون سببها دیده‌ای|
    block |در سبب از جهل بر چفسیده‌ای|
  block
    block |با سببها از مسبب غافلی|
    block |سوی این روپوشها زان مایلی|
  block
    block |چون سببها رفت بر سر می‌زنی|
    block |ربنا و ربناها می‌کنی|
  block
    block |رب می‌گوید برو سوی سبب|
    block |چون ز صنعم یاد کردی ای عجب|
  block
    block |گفت زین پس من ترا بینم همه|
    block |ننگرم سوی سبب و آن دمدمه|
  block
    block |گویدش ردوا لعادوا کار تست|
    block |ای تو اندر توبه و میثاق سست|
  block
    block |لیک من آن ننگرم رحمت کنم|
    block |رحمتم پرست بر رحمت تنم|
  block
    block |ننگرم عهد بدت بدهم عطا|
    block |از کرم این دم چو می‌خوانی مرا|
  block
    block |قافله حیران شد اندر کار او|
    block |یا محمد چیست این ای بحر خو|
  block
    block |کرده‌ای روپوش مشک خرد را|
    block |غرقه کردی هم عرب هم کرد را|