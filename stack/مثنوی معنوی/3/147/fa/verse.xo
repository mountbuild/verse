
block |حکایت مندیل در تنور پر آتش انداختن  انس رضی الله عنه و ناسوختن|
  block
    block |از انس فرزند مالک آمدست|
    block |که به مهمانی او شخصی شدست|
  block
    block |او حکایت کرد کز بعد طعام|
    block |دید انس دستارخوان را زردفام|
  block
    block |چرکن و آلوده گفت ای خادمه|
    block |اندر افکن در تنورش یک‌دمه|
  block
    block |در تنور پر ز آتش در فکند|
    block |آن زمان دستارخوان را هوشمند|
  block
    block |جمله مهمانان در آن حیران شدند|
    block |انتظار دود کندوری بدند|
  block
    block |بعد یکساعت بر آورد از تنور|
    block |پاک و اسپید و از آن اوساخ دور|
  block
    block |قوم گفتند ای صحابی عزیز|
    block |چون نسوزید و منقی گشت نیز|
  block
    block |گفت زانک مصطفی دست و دهان|
    block |بس بمالید اندرین دستارخوان|
  block
    block |ای دل ترسنده از نار و عذاب|
    block |با چنان دست و لبی کن اقتراب|
  block
    block |چون جمادی را چنین تشریف داد|
    block |جان عاشق را چه‌ها خواهد گشاد|
  block
    block |مر کلوخ کعبه را چون قبله کرد|
    block |خاک مردان باش ای جان در نبرد|
  block
    block |بعد از آن گفتند با آن خادمه|
    block |تو نگویی حال خود با این همه|
  block
    block |چون فکندی زود آن از گفت وی|
    block |گیرم او بردست در اسرار پی|
  block
    block |این‌چنین دستارخوان قیمتی|
    block |چون فکندی اندر آتش ای ستی|
  block
    block |گفت دارم بر کریمان اعتماد|
    block |نیستم ز اکرام ایشان ناامید|
  block
    block |میزری چه بود اگر او گویدم|
    block |در رو اندر عین آتش بی ندم|
  block
    block |اندر افتم از کمال اعتماد|
    block |از عباد الله دارم بس امید|
  block
    block |سر در اندازم نه این دستارخوان|
    block |ز اعتماد هر کریم رازدان|
  block
    block |ای برادر خود برین اکسیر زن|
    block |کم نباید صدق مرد از صدق زن|
  block
    block |آن دل مردی که از زن کم بود|
    block |آن دلی باشد که کم ز اشکم بود|