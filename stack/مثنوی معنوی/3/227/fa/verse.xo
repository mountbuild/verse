
block |حکایت عاشقی دراز هجرانی بسیار امتحانی|
  block
    block |یک جوانی بر زنی مجنون بدست|
    block |می‌ندادش روزگار وصل دست|
  block
    block |بس شکنجه کرد عشقش بر زمین|
    block |خود چرا دارد ز اول عشق کین|
  block
    block |عشق از اول چرا خونی بود|
    block |تا گریزد آنک بیرونی بود|
  block
    block |چون فرستادی رسولی پیش زن|
    block |آن رسول از رشک گشتی راه‌زن|
  block
    block |ور بسوی زن نبشتی کاتبش|
    block |نامه را تصحیف خواندی نایبش|
  block
    block |ور صبا را پیک کردی در وفا|
    block |از غباری تیره گشتی آن صبا|
  block
    block |رقعه گر بر پر مرغی دوختی|
    block |پر مرغ از تف رقعه سوختی|
  block
    block |راههای چاره را غیرت ببست|
    block |لشکر اندیشه را رایت شکست|
  block
    block |بود اول مونس غم انتظار|
    block |آخرش بشکست کی هم انتظار|
  block
    block |گاه گفتی کین بلای بی‌دواست|
    block |گاه گفتی نه حیات جان ماست|
  block
    block |گاه هستی زو بر آوردی سری|
    block |گاه او از نیستی خوردی بری|
  block
    block |چونک بر وی سرد گشتی این نهاد|
    block |جوش کردی گرم چشمهٔ اتحاد|
  block
    block |چونک با بی‌برگی غربت بساخت|
    block |برگ بی‌برگی به سوی او بتاخت|
  block
    block |خوشه‌های فکرتش بی‌کاه شد|
    block |شب‌روان را رهنما چون ماه شد|
  block
    block |ای بسا طوطی گویای خمش|
    block |ای بسا شیرین‌روان رو ترش|
  block
    block |رو به گورستان دمی خامش نشین|
    block |آن خموشان سخن‌گو را ببین|
  block
    block |لیک اگر یکرنگ بینی خاکشان|
    block |نیست یکسان حالت چالاکشان|
  block
    block |شحم و لحم زندگان یکسان بود|
    block |آن یکی غمگین دگر شادان بود|
  block
    block |تو چه دانی تا ننوشی قالشان|
    block |زانک پنهانست بر تو حالشان|
  block
    block |بشنوی از قال های و هوی را|
    block |کی ببینی حالت صدتوی را|
  block
    block |نقش ما یکسان بضدها متصف|
    block |خاک هم یکسان روانشان مختلف|
  block
    block |همچنین یکسان بود آوازها|
    block |آن یکی پر درد و آن پر نازها|
  block
    block |بانگ اسپان بشنوی اندر مصاف|
    block |بانگ مرغان بشنوی اندر طواف|
  block
    block |آن یکی از حقد و دیگر ز ارتباط|
    block |آن یکی از رنج و دیگر از نشاط|
  block
    block |هر که دور از حالت ایشان بود|
    block |پیشش آن آوازها یکسان بود|
  block
    block |آن درختی جنبد از زخم تبر|
    block |و آن درخت دیگر از باد سحر|
  block
    block |بس غلط گشتم ز دیگ مردریگ|
    block |زانک سرپوشیده می‌جوشید دیگ|
  block
    block |جوش و نوش هرکست گوید بیا|
    block |جوش صدق و جوش تزویر و ریا|
  block
    block |گر نداری بو ز جان روشناس|
    block |رو دماغی دست آور بوشناس|
  block
    block |آن دماغی که بر آن گلشن تند|
    block |چشم یعقوبان هم او روشن کند|
  block
    block |هین بگو احوال آن خسته‌جگر|
    block |کز بخاری دور ماندیم ای پسر|