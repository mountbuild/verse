
block |حکمت آفریدن دوزخ آن جهان و زندان این جهان تا معبد متکبران باشد کی ائتیا طوعا او کرها|
  block
    block |که لئیمان در جفا صافی شوند|
    block |چون وفا بینند خود جافی شوند|
  block
    block |مسجد طاعاتشان پس دوزخست|
    block |پای‌بند مرغ بیگانه فخست|
  block
    block |هست زندان صومعهٔ دزد و لیم|
    block |کاندرو ذاکر شود حق را مقیم|
  block
    block |چون عبادت بود مقصود از بشر|
    block |شد عبادتگاه گردن‌کش سقر|
  block
    block |آدمی را هست در هر کار دست|
    block |لیک ازو مقصود این خدمت بدست|
  block
    block |ما خلقت الجن و الانس این بخوان|
    block |جز عبادت نیست مقصود از جهان|
  block
    block |گرچه مقصود از کتاب آن فن بود|
    block |گر توش بالش کنی هم می‌شود|
  block
    block |لیک ازو مقصود این بالش نبود|
    block |علم بود و دانش و ارشاد سود|
  block
    block |گر تو میخی ساختی شمشیر را|
    block |برگزیدی بر ظفر ادبار را|
  block
    block |گرچه مقصود از بشر علم و هدیست|
    block |لیک هر یک آدمی را معبدیست|
  block
    block |معبد مرد کریم اکرمته|
    block |معبد مرد لئیم اسقمته|
  block
    block |مر لئیمان را بزن تا سر نهند|
    block |مر کریمان را بده تا بر دهند|
  block
    block |لاجرم حق هر دو مسجد آفرید|
    block |دوزخ آنها را و اینها را مزید|
  block
    block |ساخت موسی قدس در باب صغیر|
    block |تا فرود آرند سر قوم زحیر|
  block
    block |زآنک جباران بدند و سرفراز|
    block |دوزخ آن باب صغیرست و نیاز|