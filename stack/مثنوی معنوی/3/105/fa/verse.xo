
block |رفتن هر دو خصم نزد داود علیه السلام|
  block
    block |می‌کشیدش تا به داود نبی|
    block |که بیا ای ظالم گیج غبی|
  block
    block |حجت بارد رها کن ای دغا|
    block |عقل در تن آور و با خویش آ|
  block
    block |این چه می‌گویی دعا چه بود مخند|
    block |بر سر و و ریش من و خویش ای لوند|
  block
    block |گفت من با حق دعاها کرده‌ام|
    block |اندرین لابه بسی خون خورده‌ام|
  block
    block |من یقین دارم دعا شد مستجاب|
    block |سر بزن بر سنگ ای منکرخطاب|
  block
    block |گفت گرد آیید هین یا مسلمین|
    block |ژاژ بینید و فشار این مهین|
  block
    block |ای مسلمانان دعا مال مرا|
    block |چون از آن او کند بهر خدا|
  block
    block |گر چنین بودی همه عالم بدین|
    block |یک دعا املاک بردندی بکین|
  block
    block |گر چنین بودی گدایان ضریر|
    block |محتشم گشته بدندی و امیر|
  block
    block |روز و شب اندر دعااند و ثنا|
    block |لابه‌گویان که تو ده‌مان ای خدا|
  block
    block |تا تو ندهی هیچ کس ندهد یقین|
    block |ای گشاینده تو بگشا بند این|
  block
    block |مکسب کوران بود لابه و دعا|
    block |جز لب نانی نیابند از عطا|
  block
    block |خلق گفتند این مسلمان راست‌گوست|
    block |وین فروشندهٔ دعاها ظلم‌جوست|
  block
    block |این دعا کی باشد از اسباب ملک|
    block |کی کشید این را شریعت خود بسلک|
  block
    block |بیع و بخشش یا وصیت یا عطا|
    block |یا ز جنس این شود ملکی ترا|
  block
    block |در کدامین دفترست این شرع نو|
    block |گاو را تو باز ده یا حبس رو|
  block
    block |او به سوی آسمان می‌کرد رو|
    block |واقعهٔ ما را نداند غیر تو|
  block
    block |در دل من آن دعا انداختی|
    block |صد امید اندر دلم افراختی|
  block
    block |من نمی‌کردم گزافه آن دعا|
    block |همچو یوسف دیده بودم خوابها|
  block
    block |دید یوسف آفتاب و اختران|
    block |پیش او سجده‌کنان چون چاکران|
  block
    block |اعتمادش بود بر خواب درست|
    block |در چه و زندان جز آن را می‌نجست|
  block
    block |ز اعتماد او نبودش هیچ غم|
    block |از غلامی وز ملام و بیش و کم|
  block
    block |اعتمادی داشت او بر خواب خویش|
    block |که چو شمعی می‌فروزیدش ز پیش|
  block
    block |چون در افکندند یوسف را به چاه|
    block |بانگ آمد سمع او را از اله|
  block
    block |که تو روزی شه شوی ای پهلوان|
    block |تا بمالی این جفا در رویشان|
  block
    block |قایل این بانگ ناید در نظر|
    block |لیک دل بشناخت قایل را ز اثر|
  block
    block |قوتی و راحتی و مسندی|
    block |در میان جان فتادش زان ندا|
  block
    block |چاه شد بر وی بدان بانگ جلیل|
    block |گلشن و بزمی چو آتش بر خلیل|
  block
    block |هر جفا که بعد از آنش می‌رسید|
    block |او بدان قوت بشادی می‌کشید|
  block
    block |همچنانک ذوق آن بانگ الست|
    block |در دل هر مؤمنی تا حشر هست|
  block
    block |تا نباشد در بلاشان اعتراض|
    block |نه ز امر و نهی حقشان انقباض|
  block
    block |لقمهٔ حکمی که تلخی می‌نهد|
    block |گلشکر آن را گوارش می‌دهد|
  block
    block |گلشکر آن را که نبود مستند|
    block |لقمه را ز انکار او قی می‌کند|
  block
    block |هر که خوابی دید از روز الست|
    block |مست باشد در ره طاعات مست|
  block
    block |می‌کشد چون اشتر مست این جوال|
    block |بی فتور و بی گمان و بی ملال|
  block
    block |کفک تصدیقش بگرد پوز او|
    block |شد گواه مستی و دلسوز او|
  block
    block |اشتر از قوت چو شیر نر شده|
    block |زیر ثقل بار اندک‌خور شده|
  block
    block |ز آرزوی ناقه صد فاقه برو|
    block |می‌نماید کوه پیشش تار مو|
  block
    block |در الست آنکو چنین خوابی ندید|
    block |اندرین دنیا نشد بنده و مرید|
  block
    block |ور بشد اندر تردد صد دله|
    block |یک زمان شکرستش و سالی گله|
  block
    block |پای پیش و پای پس در راه دین|
    block |می‌نهد با صد تردد بی یقین|
  block
    block |وام‌دار شرح اینم نک گرو|
    block |ور شتابستت ز الم نشرح شنو|
  block
    block |چون ندارد شرح این معنی کران|
    block |خر به سوی مدعی گاو ران|
  block
    block |گفت کورم خواند زین جرم آن دغا|
    block |بس بلیسانه قیاسست ای خدا|
  block
    block |من دعا کورانه کی می‌کرده‌ام|
    block |جز به خالق کدیه کی آورده‌ام|
  block
    block |کور از خلقان طمع دارد ز جهل|
    block |من ز تو کز تست هر دشوار سهل|
  block
    block |آن یکی کورم ز کوران بشمرید|
    block |او نیاز جان و اخلاصم ندید|
  block
    block |کوری عشقست این کوری من|
    block |حب یعمی و یصمست ای حسن|
  block
    block |کورم از غیر خدا بینا بدو|
    block |مقتضای عشق این باشد نکو|
  block
    block |تو که بینایی ز کورانم مدار|
    block |دایرم برگرد لطفت ای مدار|
  block
    block |آنچنانک یوسف صدیق را|
    block |خواب بنمودی و گشتش متکا|
  block
    block |مر مرا لطف تو هم خوابی نمود|
    block |آن دعای بی‌حدم بازی نبود|
  block
    block |می‌نداند خلق اسرار مرا|
    block |ژاژ می‌دانند گفتار مرا|
  block
    block |حقشان است و کی داند راز غیب|
    block |غیر علام سر و ستار عیب|
  block
    block |خصم گفتش رو به من کن حق بگو|
    block |رو چه سوی آسمان کردی عمو|
  block
    block |شید می‌آری غلط می‌افکنی|
    block |لاف عشق و لاف قربت می‌زنی|
  block
    block |با کدامین روی چون دل‌مرده‌ای|
    block |روی سوی آسمانها کرده‌ای|
  block
    block |غلغلی در شهر افتاده ازین|
    block |آن مسلمان می‌نهد رو بر زمین|
  block
    block |کای خدا این بنده را رسوا مکن|
    block |گر بدم هم سر من پیدا مکن|
  block
    block |تو همی‌دانی و شبهای دراز|
    block |که همی‌خواندم ترا با صد نیاز|
  block
    block |پیش خلق این را اگر خود قدر نیست|
    block |پیش تو همچون چراغ روشنیست|