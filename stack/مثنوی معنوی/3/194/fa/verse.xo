
block |دیگر باره ملامت کردن اهل مسجد مهمان را از شب خفتن در آن مسجد|
  block
    block |قوم گفتندش مکن جلدی برو|
    block |تا نگردد جامه و جانت گرو|
  block
    block |آن ز دور آسان نماید به نگر|
    block |که به آخر سخت باشد ره‌گذر|
  block
    block |خویشتن آویخت بس مرد و سکست|
    block |وقت پیچاپیچ دست‌آویز جست|
  block
    block |پیشتر از واقعه آسان بود|
    block |در دل مردم خیال نیک و بد|
  block
    block |چون در آید اندرون کارزار|
    block |آن زمان گردد بر آنکس کار زار|
  block
    block |چون نه شیری هین منه تو پای پیش|
    block |کان اجل گرگست و جان تست میش|
  block
    block |ور ز ابدالی و میشت شیر شد|
    block |آمن آ که مرگ تو سرزیر شد|
  block
    block |کیست ابدال آنک او مبدل شود|
    block |خمرش از تبدیل یزدان خل شود|
  block
    block |لیک مستی شیرگیری وز گمان|
    block |شیر پنداری تو خود را هین مران|
  block
    block |گفت حق ز اهل نفاق ناسدید|
    block |باسهم ما بینهم باس شدید|
  block
    block |در میان همدگر مردانه‌اند|
    block |در غزا چون عورتان خانه‌اند|
  block
    block |گفت پیغامبر سپهدار غیوب|
    block |لا شجاعة یا فتی قبل الحروب|
  block
    block |وقت لاف غزو مستان کف کنند|
    block |وقت جوش جنگ چون کف بی‌فنند|
  block
    block |وقت ذکر غزو شمشیرش دراز|
    block |وقت کر و فر تیغش چون پیاز|
  block
    block |وقت اندیشه دل او زخم‌جو|
    block |پس به یک سوزن تهی شد خیک او|
  block
    block |من عجب دارم ز جویای صفا|
    block |کو رمد در وقت صیقل از جفا|
  block
    block |عشق چون دعوی جفا دیدن گواه|
    block |چون گواهت نیست شد دعوی تباه|
  block
    block |چون گواهت خواهد این قاضی مرنج|
    block |بوسه ده بر مار تا یابی تو گنج|
  block
    block |آن جفا با تو نباشد ای پسر|
    block |بلک با وصف بدی اندر تو در|
  block
    block |بر نمد چوبی که آن را مرد زد|
    block |بر نمد آن را نزد بر گرد زد|
  block
    block |گر بزد مر اسپ را آن کینه کش|
    block |آن نزد بر اسپ زد بر سکسکش|
  block
    block |تا ز سکسک وا رهد خوش‌پی شود|
    block |شیره را زندان کنی تا می‌شود|
  block
    block |گفت چندان آن یتیمک را زدی|
    block |چون نترسیدی ز قهر ایزدی|
  block
    block |گفت او را کی زدم ای جان و دوست|
    block |من بر آن دیوی زدم کو اندروست|
  block
    block |مادر ار گوید ترا مرگ تو باد|
    block |مرگ آن خو خواهد و مرگ فساد|
  block
    block |آن گروهی کز ادب بگریختند|
    block |آب مردی و آب مردان ریختند|
  block
    block |عاذلانشان از وغا وا راندند|
    block |تا چنین حیز و مخنث ماندند|
  block
    block |لاف و غرهٔ ژاژخا را کم شنو|
    block |با چنینها در صف هیجا مرو|
  block
    block |زانک زاد و کم خبالا گفت حق|
    block |کز رفاق سست برگردان ورق|
  block
    block |که گر ایشان با شما همره شوند|
    block |غازیان بی‌مغز همچون که شوند|
  block
    block |خویشتن را با شما هم‌صف کنند|
    block |پس گریزند و دل صف بشکنند|
  block
    block |پس سپاهی اندکی بی این نفر|
    block |به که با اهل نفاق آید حشر|
  block
    block |هست بادام کم خوش بیخته|
    block |به ز بسیاری به تلخ آمیخته|
  block
    block |تلخ و شیرین در ژغاژغ یک شی‌اند|
    block |نقص از آن افتاد که همدل نیند|
  block
    block |گبر ترسان دل بود کو از گمان|
    block |می‌زید در شک ز حال آن جهان|
  block
    block |می‌رود در ره نداند منزلی|
    block |گام ترسان می‌نهد اعمی دلی|
  block
    block |چون نداند ره مسافر چون رود|
    block |با ترددها و دل پرخون رود|
  block
    block |هرکه گویدهای این‌سو راه نیست|
    block |او کند از بیم آنجا وقف و ایست|
  block
    block |ور بداند ره دل با هوش او|
    block |کی رود هر های و هو در گوش او|
  block
    block |پس مشو همراه این اشتردلان|
    block |زانک وقت ضیق و بیمند آفلان|
  block
    block |پس گریزند و ترا تنها هلند|
    block |گرچه اندر لاف سحر بابلند|
  block
    block |تو ز رعنایان مجو هین کارزار|
    block |تو ز طاوسان مجو صید و شکار|
  block
    block |طبع طاوسست و وسواست کند|
    block |دم زند تا از مقامت بر کند|