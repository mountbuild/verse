
block |جمع آمدن اهل آفت هر صباحی بر در صومعهٔ  عیسی علیه السلام جهت طلب شفا به دعای او|
  block
    block |صومعهٔ عیسیست خوان اهل دل|
    block |هان و هان ای مبتلا این در مهل|
  block
    block |جمع گشتندی ز هر اطراف خلق|
    block |از ضریر و لنگ و شل و اهل دلق|
  block
    block |بر در آن صومعهٔ عیسی صباح|
    block |تا بدم اوشان رهاند از جناح|
  block
    block |او چو فارغ گشتی از اوراد خویش|
    block |چاشتگه بیرون شدی آن خوب‌کیش|
  block
    block |جوق جوقی مبتلا دیدی نزار|
    block |شسته بر در در امید و انتظار|
  block
    block |گفتی ای اصحاب آفت از خدا|
    block |حاجت این جملگانتان شد روا|
  block
    block |هین روان گردید بی رنج و عنا|
    block |سوی غفاری و اکرام خدا|
  block
    block |جملگان چون اشتران بسته‌پای|
    block |که گشایی زانوی ایشان برای|
  block
    block |خوش دوان و شادمانه سوی خان|
    block |از دعای او شدندی پا دوان|
  block
    block |آزمودی تو بسی آفات خویش|
    block |یافتی صحت ازین شاهان کیش|
  block
    block |چند آن لنگی تو رهوار شد|
    block |چند جانت بی غم و آزار شد|
  block
    block |ای مغفل رشته‌ای بر پای بند|
    block |تا ز خود هم گم نگردی ای لوند|
  block
    block |ناسپاسی و فراموشی تو|
    block |یاد ناورد آن عسل‌نوشی تو|
  block
    block |لاجرم آن راه بر تو بسته شد|
    block |چون دل اهل دل از تو خسته شد|
  block
    block |زودشان در یاب و استغفار کن|
    block |همچو ابری گریه‌های زار کن|
  block
    block |تا گلستانشان سوی تو بشکفد|
    block |میوه‌های پخته بر خود وا کفد|
  block
    block |هم بر آن در گرد کم از سگ مباش|
    block |با سگ کهف ار شدستی خواجه‌تاش|
  block
    block |چون سگان هم مر سگان را ناصح‌اند|
    block |که دل اندر خانهٔ اول ببند|
  block
    block |آن در اول که خوردی استخوان|
    block |سخت گیر و حق گزار آن را ممان|
  block
    block |می‌گزندش تا ز ادب آنجا رود|
    block |وز مقام اولین مفلح شود|
  block
    block |می‌گزندش کای سگ طاغی برو|
    block |با ولی نعمتت یاغی مشو|
  block
    block |بر همان در همچو حلقه بسته باش|
    block |پاسبان و چابک و برجسته باش|
  block
    block |صورت نقض وفای ما مباش|
    block |بی‌وفایی را مکن بیهوده فاش|
  block
    block |مر سگان را چون وفا آمد شعار|
    block |رو سگان را ننگ و بدنامی میار|
  block
    block |بی‌وفایی چون سگان را عار بود|
    block |بی‌وفایی چون روا داری نمود|
  block
    block |حق تعالی فخر آورد از وفا|
    block |گفت من اوفی بعهد غیرنا|
  block
    block |بی‌وفایی دان وفا با رد حق|
    block |بر حقوق حق ندارد کس سبق|
  block
    block |حق مادر بعد از آن شد کان کریم|
    block |کرد او را از جنین تو غریم|
  block
    block |صورتی کردت درون جسم او|
    block |داد در حملش ورا آرام و خو|
  block
    block |همچو جزو متصل دید او ترا|
    block |متصل را کرد تدبیرش جدا|
  block
    block |حق هزاران صنعت و فن ساختست|
    block |تا که مادر بر تو مهر انداختست|
  block
    block |پس حق حق سابق از مادر بود|
    block |هر که آن حق را نداند خر بود|
  block
    block |آنک مادر آفرید و ضرع و شیر|
    block |با پدر کردش قرین آن خود مگیر|
  block
    block |ای خداوند ای قدیم احسان تو|
    block |آنک دانم وانک نه هم آن تو|
  block
    block |تو بفرمودی که حق را یاد کن|
    block |زانک حق من نمی‌گردد کهن|
  block
    block |یاد کن لطفی که کردم آن صبوح|
    block |با شما از حفظ در کشتی نوح|
  block
    block |پیله بابایانتان را آن زمان|
    block |دادم از طوفان و از موجش امان|
  block
    block |آب آتش خو زمین بگرفته بود|
    block |موج او مر اوج که را می‌ربود|
  block
    block |حفظ کردم من نکردم ردتان|
    block |در وجود جد جد جدتان|
  block
    block |چون شدی سر پشت پایت چون زنم|
    block |کارگاه خویش ضایع چون کنم|
  block
    block |چون فدای بی‌وفایان می‌شوی|
    block |از گمان بد بدان سو می‌روی|
  block
    block |من ز سهو و بی‌وفاییها بری|
    block |سوی من آیی گمان بد بری|
  block
    block |این گمان بد بر آنجا بر که تو|
    block |می‌شوی در پیش همچون خود دوتو|
  block
    block |بس گرفتی یار و همراهان زفت|
    block |گر ترا پرسم که کو گویی که زفت|
  block
    block |یار نیکت رفت بر چرخ برین|
    block |یار فسقت رفت در قعر زمین|
  block
    block |تو بماندی در میانه آنچنان|
    block |بی‌مدد چون آتشی از کاروان|
  block
    block |دامن او گیر ای یار دلیر|
    block |کو منزه باشد از بالا و زیر|
  block
    block |نه چو عیسی سوی گردون بر شود|
    block |نه چو قارون در زمین اندر رود|
  block
    block |با تو باشد در مکان و بی‌مکان|
    block |چون بمانی از سرا و از دکان|
  block
    block |او بر آرد از کدورتها صفا|
    block |مر جفاهای ترا گیرد وفا|
  block
    block |چون جفا آری فرستد گوشمال|
    block |تا ز نقصان وا روی سوی کمال|
  block
    block |چون تو وردی ترک کردی در روش|
    block |بر تو قبضی آید از رنج و تبش|
  block
    block |آن ادب کردن بود یعنی مکن|
    block |هیچ تحویلی از آن عهد کهن|
  block
    block |پیش از آن کین قبض زنجیری شود|
    block |این که دلگیریست پاگیری شود|
  block
    block |رنج معقولت شود محسوس و فاش|
    block |تا نگیری این اشارت را بلاش|
  block
    block |در معاصی قبضها دلگیر شد|
    block |قبضها بعد از اجل زنجیر شد|
  block
    block |نعط من اعرض هنا عن ذکرنا|
    block |عیشة ضنک و نجزی بالعمی|
  block
    block |دزد چون مال کسان را می‌برد|
    block |قبض و دلتنگی دلش را می‌خلد|
  block
    block |او همی‌گوید عجب این قبض چیست|
    block |قبض آن مظلوم کز شرت گریست|
  block
    block |چون بدین قبض التفاتی کم کند|
    block |باد اصرار آتشش را دم کند|
  block
    block |قبض دل قبض عوان شد لاجرم|
    block |گشت محسوس آن معانی زد علم|
  block
    block |غصه‌ها زندان شدست و چارمیخ|
    block |غصه بیخست و بروید شاخ بیخ|
  block
    block |بیخ پنهان بود هم شد آشکار|
    block |قبض و بسط اندرون بیخی شمار|
  block
    block |چونک بیخ بد بود زودش بزن|
    block |تا نروید زشت‌خاری در چمن|
  block
    block |قبض دیدی چارهٔ آن قبض کن|
    block |زانک سرها جمله می‌روید ز بن|
  block
    block |بسط دیدی بسط خود را آب ده|
    block |چون بر آید میوه با اصحاب ده|