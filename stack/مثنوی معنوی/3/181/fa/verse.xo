
block |عزم کردن آن وکیل ازعشق کی رجوع کند  به بخارا لاابالی‌وار|
  block
    block |شمع مریم را بهل افروخته|
    block |که بخارا می‌رود آن سوخته|
  block
    block |سخت بی‌صبر و در آتشدان تیز|
    block |رو سوی صدر جهان می‌کن گریز|
  block
    block |این بخارا منبع دانش بود|
    block |پس بخاراییست هر کنش بود|
  block
    block |پیش شیخی در بخارا اندری|
    block |تا به خواری در بخارا ننگری|
  block
    block |جز به خواری در بخارای دلش|
    block |راه ندهد جزر و مد مشکلش|
  block
    block |ای خنک آن را که ذلت نفسه|
    block |وای آنکس را که یردی رفسه|
  block
    block |فرقت صدر جهان در جان او|
    block |پاره پاره کرده بود ارکان او|
  block
    block |گفت بر خیزم هم‌آنجا واروم|
    block |کافر ار گشتم دگر ره بگروم|
  block
    block |واروم آنجا بیفتم پیش او|
    block |پیش آن صدر نکواندیش او|
  block
    block |گویم افکندم به پیشت جان خویش|
    block |زنده کن یا سر ببر ما را چو میش|
  block
    block |کشته و مرده به پیشت ای قمر|
    block |به که شاه زندگان جای دگر|
  block
    block |آزمودم من هزاران بار بیش|
    block |بی تو شیرین می‌نبینم عیش خویش|
  block
    block |غن لی یا منیتی لحن النشور|
    block |ابرکی یا ناقتی تم السرور|
  block
    block |ابلعی یا ارض دمعی قد کفی|
    block |اشربی یا نفس وردا قد صفا|
  block
    block |عدت یا عیدی الینا مرحبا|
    block |نعم ما روحت یا ریح الصبا|
  block
    block |گفت ای یاران روان گشتم وداع|
    block |سوی آن صدری که میر است و مطاع|
  block
    block |دم‌بدم در سوز بریان می‌شوم|
    block |هرچه بادا باد آنجا می‌روم|
  block
    block |گرچه دل چون سنگ خارا می‌کند|
    block |جان من عزم بخارا می‌کند|
  block
    block |مسکن یارست و شهر شاه من|
    block |پیش عاشق این بود حب الوطن|