
block |با خویش آمدن عاشق بیهوش و روی آوردن به ثنا و شکر معشوق|
  block
    block |گفت ای عنقای حق جان را مطاف|
    block |شکر که باز آمدی زان کوه قاف|
  block
    block |ای سرافیل قیامتگاه عشق|
    block |ای تو عشق عشق و ای دلخواه عشق|
  block
    block |اولین خلعت که خواهی دادنم|
    block |گوش خواهم که نهی بر روزنم|
  block
    block |گرچه می‌دانی بصفوت حال من|
    block |بنده‌پرور گوش کن اقوال من|
  block
    block |صد هزاران بار ای صدر فرید|
    block |ز آرزوی گوش تو هوشم پرید|
  block
    block |آن سمیعی تو وان اصغای تو|
    block |و آن تبسمهای جان‌افزای تو|
  block
    block |آن بنوشیدن کم و بیش مرا|
    block |عشوهٔ جان بداندیش مرا|
  block
    block |قلبهای من که آن معلوم تست|
    block |بس پذیرفتی تو چون نقد درست|
  block
    block |بهر گستاخی شوخ غره‌ای|
    block |حلمها در پیش حلمت ذره‌ای|
  block
    block |اولا بشنو که چون ماندم ز شست|
    block |اول و آخر ز پیش من بجست|
  block
    block |ثانیا بشنو تو ای صدر ودود|
    block |که بسی جستم ترا ثانی نبود|
  block
    block |ثالثا تا از تو بیرون رفته‌ام|
    block |گوییا ثالث ثلاثه گفته‌ام|
  block
    block |رابعا چون سوخت ما را مزرعه|
    block |می ندانم خامسه از رابعه|
  block
    block |هر کجا یابی تو خون بر خاکها|
    block |پی بری باشد یقین از چشم ما|
  block
    block |گفت من رعدست و این بانگ و حنین|
    block |ز ابر خواهد تا ببارد بر زمین|
  block
    block |من میان گفت و گریه می‌تنم|
    block |یا بگریم یا بگویم چون کنم|
  block
    block |گر بگویم فوت می‌گردد بکا|
    block |ور نگویم چون کنم شکر و ثنا|
  block
    block |می‌فتد از دیده خون دل شها|
    block |بین چه افتادست از دیده مرا|
  block
    block |این بگفت و گریه در شد آن نحیف|
    block |که برو بگریست هم دون هم شریف|
  block
    block |از دلش چندان بر آمد های هوی|
    block |حلقه کرد اهل بخارا گرد اوی|
  block
    block |خیره گویان خیره گریان خیره‌خند|
    block |مرد و زن خرد و کلان حیران شدند|
  block
    block |شهر هم هم‌رنگ او شد اشک ریز|
    block |مرد و زن درهم شده چون رستخیز|
  block
    block |آسمان می‌گفت آن دم با زمین|
    block |گر قیامت را ندیدستی ببین|
  block
    block |عقل حیران که چه عشق است و چه حال|
    block |تا فراق او عجب‌تر یا وصال|
  block
    block |چرخ بر خوانده قیامت‌نامه را|
    block |تا مجره بر دریده جامه را|
  block
    block |با دو عالم عشق را بیگانگی|
    block |اندرو هفتاد و دو دیوانگی|
  block
    block |سخت پنهانست و پیدا حیرتش|
    block |جان سلطانان جان در حسرتش|
  block
    block |غیر هفتاد و دو ملت کیش او|
    block |تخت شاهان تخته‌بندی پیش او|
  block
    block |مطرب عشق این زند وقت سماع|
    block |بندگی بند و خداوندی صداع|
  block
    block |پس چه باشد عشق دریای عدم|
    block |در شکسته عقل را آنجا قدم|
  block
    block |بندگی و سلطنت معلوم شد|
    block |زین دو پرده عاشقی مکتوم شد|
  block
    block |کاشکی هستی زبانی داشتی|
    block |تا ز هستان پرده‌ها برداشتی|
  block
    block |هر چه گویی ای دم هستی از آن|
    block |پردهٔ دیگر برو بستی بدان|
  block
    block |آفت ادراک آن قالست و حال|
    block |خون بخون شستن محالست و محال|
  block
    block |من چو با سوداییانش محرمم|
    block |روز و شب اندر قفس در می‌دمم|
  block
    block |سخت مست و بی‌خود و آشفته‌ای|
    block |دوش ای جان بر چه پهلو خفته‌ای|
  block
    block |هان و هان هش دار بر ناری دمی|
    block |اولا بر جه طلب کن محرمی|
  block
    block |عاشق و مستی و بگشاده زبان|
    block |الله الله اشتری بر ناودان|
  block
    block |چون ز راز و ناز او گوید زبان|
    block |یا جمیل الستر خواند آسمان|
  block
    block |ستر چه در پشم و پنبه آذرست|
    block |تا همی‌پوشیش او پیداترست|
  block
    block |چون بکوشم تا سرش پنهان کنم|
    block |سر بر آرد چون علم کاینک منم|
  block
    block |رغم انفم گیردم او هر دو گوش|
    block |کای مدمغ چونش می‌پوشی بپوش|
  block
    block |گویمش رو گرچه بر جوشیده‌ای|
    block |همچو جان پیدایی و پوشیده‌ای|
  block
    block |گوید او محبوس خنبست این تنم|
    block |چون می اندر بزم خنبک می‌زنم|
  block
    block |گویمش زان پیش که گردی گرو|
    block |تا نیاید آفت مستی برو|
  block
    block |گوید از جام لطیف‌آشام من|
    block |یار روزم تا نماز شام من|
  block
    block |چون بیاید شام و دزدد جام من|
    block |گویمش وا ده که نامد شام من|
  block
    block |زان عرب بنهاد نام می مدام|
    block |زانک سیری نیست می‌خور را مدام|
  block
    block |عشق جوشد بادهٔ تحقیق را|
    block |او بود ساقی نهان صدیق را|
  block
    block |چون بجویی تو بتوفیق حسن|
    block |باده آب جان بود ابریق تن|
  block
    block |چون بیفزاید می توفیق را|
    block |قوت می بشکند ابریق را|
  block
    block |آب گردد ساقی و هم مست آب|
    block |چون مگو والله اعلم بالصواب|
  block
    block |پرتو ساقیست کاندر شیره رفت|
    block |شیره بر جوشید و رقصان گشت و زفت|
  block
    block |اندرین معنی بپرس آن خیره را|
    block |که چنین کی دیده بودی شیره را|
  block
    block |بی تفکر پیش هر داننده هست|
    block |آنک با شوریده شوراننده هست|