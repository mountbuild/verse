
block |بیان آنک حق تعالی هرچه داد و آفرید از سماوات و ارضین و اعیان و اعراض همه باستدعاء حاجت آفرید خود را محتاج چیزی باید کردن تا بدهد کی امن یجیب المضطر اذا دعاه اضطرار گواه استحقاقست|
  block
    block |آن نیاز مریمی بودست و درد|
    block |که چنان طفلی سخن آغاز کرد|
  block
    block |جزو او بی او برای او بگفت|
    block |جزو جزوت گفت دارد در نهفت|
  block
    block |دست و پا شاهد شوندت ای رهی|
    block |منکری را چند دست و پا نهی|
  block
    block |ور نباشی مستحق شرح و گفت|
    block |ناطقهٔ ناطق ترا دید و بخفت|
  block
    block |هر چه رویید از پی محتاج رست|
    block |تا بیابد طالبی چیزی که جست|
  block
    block |حق تعالی گر سماوات آفرید|
    block |از برای دفع حاجات آفرید|
  block
    block |هر کجا دردی دوا آنجا رود|
    block |هر کجا فقری نوا آنجا رود|
  block
    block |هر کجا مشکل جواب آنجا رود|
    block |هر کجا کشتیست آب آنجا رود|
  block
    block |آب کم جو تشنگی آور بدست|
    block |تا بجوشد آب از بالا و پست|
  block
    block |تا نزاید طفلک نازک گلو|
    block |کی روان گردد ز پستان شیر او|
  block
    block |رو بدین بالا و پستیها بدو|
    block |تا شوی تشنه و حرارت را گرو|
  block
    block |بعد از آن بانگ زنبور هوا|
    block |بانگ آب جو بنوشی ای کیا|
  block
    block |حاجت تو کم نباشد از حشیش|
    block |آب را گیری سوی او می‌کشیش|
  block
    block |گوش گیری آب را تو می‌کشی|
    block |سوی زرع خشک تا یابد خوشی|
  block
    block |زرع جان را کش جواهر مضمرست|
    block |ابر رحمت پر ز آب کوثرست|
  block
    block |تا سقاهم ربهم آید خطاب|
    block |تشنه باش الله اعلم بالصواب|