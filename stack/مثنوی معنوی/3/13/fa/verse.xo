
block |دعوت باز بطان را از آب به صحرا|
  block
    block |باز گوید بط را کز آب خیز|
    block |تا ببینی دشتها را قندریز|
  block
    block |بط عاقل گویدش ای باز دور|
    block |آب ما را حصن و امنست و سرور|
  block
    block |دیو چون باز آمد ای بطان شتاب|
    block |هین به بیرون کم روید از حصن آب|
  block
    block |باز را گویند رو رو باز گرد|
    block |از سر ما دست دار ای پای‌مرد|
  block
    block |ما بری از دعوتت دعوت ترا|
    block |ما ننوشیم این دم تو کافرا|
  block
    block |حصن ما را قند و قندستان ترا|
    block |من نخواهم هدیه‌ات بستان ترا|
  block
    block |چونک جان باشد نیاید لوت کم|
    block |چونک لشکر هست کم ناید علم|
  block
    block |خواجهٔ حازم بسی عذر آورید|
    block |بس بهانه کرد با دیو مرید|
  block
    block |گفت این دم کارها دارم مهم|
    block |گر بیایم آن نگردد منتظم|
  block
    block |شاه کار نازکم فرموده است|
    block |ز انتظارم شاه شب نغنوده است|
  block
    block |من نیارم ترک امر شاه کرد|
    block |من نتانم شد بر شه روی‌زرد|
  block
    block |هر صباح و هر مسا سرهنگ خاص|
    block |می‌رسد از من همی‌جوید مناص|
  block
    block |تو روا داری که آیم سوی ده|
    block |تا در ابرو افکند سلطان گره|
  block
    block |بعد از آن درمان خشمش چون کنم|
    block |زنده خود را زین مگر مدفون کنم|
  block
    block |زین نمط او صد بهانه باز گفت|
    block |حیله‌ها با حکم حق نفتاد جفت|
  block
    block |گر شود ذرات عالم حیله‌پیچ|
    block |با قضای آسمان هیچند هیچ|
  block
    block |چون گریزد این زمین از آسمان|
    block |چون کند او خویش را از وی نهان|
  block
    block |هرچه آید ز آسمان سوی زمین|
    block |نه مفر دارد نه چاره نه کمین|
  block
    block |آتش ار خورشید می‌بارد برو|
    block |او بپیش آتشش بنهاده رو|
  block
    block |ور همی طوفان کند باران برو|
    block |شهرها را می‌کند ویران برو|
  block
    block |او شده تسلیم او ایوب‌وار|
    block |که اسیرم هرچه می‌خواهی ببار|
  block
    block |ای که جزو این زمینی سر مکش|
    block |چونک بینی حکم یزدان در مکش|
  block
    block |چون خلقناکم شنودی من تراب|
    block |خاک باشی جست از تو رو متاب|
  block
    block |بین که اندر خاک تخمی کاشتم|
    block |کرد خاکی و منش افراشتم|
  block
    block |حملهٔ دیگر تو خاکی پیشه گیر|
    block |تا کنم بر جمله میرانت امیر|
  block
    block |آب از بالا به پستی در رود|
    block |آنگه از پستی به بالا بر رود|
  block
    block |گندم از بالا بزیر خاک شد|
    block |بعد از آن او خوشه و چالاک شد|
  block
    block |دانهٔ هر میوه آمد در زمین|
    block |بعد از آن سرها بر آورد از دفین|
  block
    block |اصل نعمتها ز گردون تا بخاک|
    block |زیر آمد شد غذای جان پاک|
  block
    block |از تواضع چون ز گردون شد بزیر|
    block |گشت جزو آدمی حی دلیر|
  block
    block |پس صفات آدمی شد آن جماد|
    block |بر فراز عرش پران گشت شاد|
  block
    block |کز جهان زنده ز اول آمدیم|
    block |باز از پستی سوی بالا شدیم|
  block
    block |جمله اجزا در تحرک در سکون|
    block |ناطقان که انا الیه راجعون|
  block
    block |ذکر و تسبیحات اجزای نهان|
    block |غلغلی افکند اندر آسمان|
  block
    block |چون قضا آهنگ نارنجات کرد|
    block |روستایی شهریی را مات کرد|
  block
    block |با هزاران حزم خواجه مات شد|
    block |زان سفر در معرض آفات شد|
  block
    block |اعتمادش بر ثبات خویش بود|
    block |گرچه که بد نیم سیلش در ربود|
  block
    block |چون قضا بیرون کند از چرخ سر|
    block |عاقلان گردند جمله کور و کر|
  block
    block |ماهیان افتند از دریا برون|
    block |دام گیرد مرغ پران را زبون|
  block
    block |تا پری و دیو در شیشه شود|
    block |بلک هاروتی به بابل در رود|
  block
    block |جز کسی کاندر قضا اندر گریخت|
    block |خون او را هیچ تربیعی نریخت|
  block
    block |غیر آن که در گریزی در قضا|
    block |هیچ حیله ندهدت از وی رها|