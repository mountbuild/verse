
block |بازگشتن به قصهٔ دقوقی|
  block
    block |مر علی را در مثالی شیر خواند|
    block |شیر مثل او نباشد گرچه راند|
  block
    block |از مثال و مثل و فرق آن بران|
    block |جانب قصهٔ دقوقی ای جوان|
  block
    block |آنک در فتوی امام خلق بود|
    block |گوی تقوی از فرشته می‌ربود|
  block
    block |آنک اندر سیر مه را مات کرد|
    block |هم ز دین‌داری او دین رشک خورد|
  block
    block |با چنین تقوی و اوراد و قیام|
    block |طالب خاصان حق بودی مدام|
  block
    block |در سفر معظم مرادش آن بدی|
    block |که دمی بر بندهٔ خاصی زدی|
  block
    block |این همی‌گفتی چو می‌رفتی براه|
    block |کن قرین خاصگانم ای اله|
  block
    block |یا رب آنها راکه بشناسد دلم|
    block |بنده و بسته‌میان ومجملم|
  block
    block |و آنک نشناسم تو ای یزدان جان|
    block |بر من محجوبشان کن مهربان|
  block
    block |حضرتش گفتی که ای صدر مهین|
    block |این چه عشقست و چه استسقاست این|
  block
    block |مهر من داری چه می‌جویی دگر|
    block |چون خدا با تست چون جویی بشر|
  block
    block |او بگفتی یا رب ای دانای راز|
    block |تو گشودی در دلم راه نیاز|
  block
    block |درمیان بحر اگر بنشسته‌ام|
    block |طمع در آب سبو هم بسته‌ام|
  block
    block |همچو داودم نود نعجه مراست|
    block |طمع در نعجهٔ حریفم هم بخاست|
  block
    block |حرص اندر عشق تو فخرست و جاه|
    block |حرص اندر غیر تو ننگ و تباه|
  block
    block |شهوت و حرص نران بیشی بود|
    block |و آن حیزان ننگ و بدکیشی بود|
  block
    block |حرص مردان از ره پیشی بود|
    block |در مخنث حرص سوی پس رود|
  block
    block |آن یکی حرص از کمال مردی است|
    block |و آن دگر حرص افتضاح و سردی است|
  block
    block |آه سری هست اینجا بس نهان|
    block |که سوی خضری شود موسی روان|
  block
    block |همچو مستسقی کز آبش سیر نیست|
    block |بر هر آنچ یافتی بالله مه‌ایست|
  block
    block |بی نهایت حضرتست این بارگاه|
    block |صدر را بگذار صدر تست راه|