
block |بیان آنک طاغی در عین قاهری مقهورست و در عین منصوری ماسور|
  block
    block |دزد قهرخواجه کرد و زر کشید|
    block |او بدان مشغول خود والی رسید|
  block
    block |گر ز خواجه آن زمان بگریختی|
    block |کی برو والی حشر انگیختی|
  block
    block |قاهری دزد مقهوریش بود|
    block |زانک قهر او سر او را ربود|
  block
    block |غالبی بر خواجه دام او شود|
    block |تا رسد والی و بستاند قود|
  block
    block |ای که تو بر خلق چیره گشته‌ای|
    block |در نبرد و غالبی آغشته‌ای|
  block
    block |آن به قاصد منهزم کردستشان|
    block |تا ترا در حلقه می‌آرد کشان|
  block
    block |هین عنان در کش پی این منهزم|
    block |در مران تا تو نگردی منخزم|
  block
    block |چون کشانیدت بدین شیوه به دام|
    block |حمله بینی بعد از آن اندر زحام|
  block
    block |عقل ازین غالب شدن کی گشت شاد|
    block |چون درین غالب شدن دید او فساد|
  block
    block |تیزچشم آمد خرد بینای پیش|
    block |که خدایش سرمه کرد از کحل خویش|
  block
    block |گفت پیغامبر که هستند از فنون|
    block |اهل جنت در خصومتها زبون|
  block
    block |از کمال حزم و سؤ الظن خویش|
    block |نه ز نقص و بد دلی و ضعف کیش|
  block
    block |در فره دادن شنیده در کمون|
    block |حکمت لولا رجال مومنون|
  block
    block |دست‌کوتاهی ز کفار لعین|
    block |فرض شد بهر خلاص مؤمنین|
  block
    block |قصهٔ عهد حدیبیه بخوان|
    block |کف ایدیکم تمامت زان بدان|
  block
    block |نیز اندر غالبی هم خویش را|
    block |دید او مغلوب دام کبریا|
  block
    block |زان نمی‌خندم من از زنجیرتان|
    block |که بکردم ناگهان شبگیرتان|
  block
    block |زان همی‌خندم که با زنجیر و غل|
    block |می‌کشمتان سوی سروستان و گل|
  block
    block |ای عجب کز آتش بی‌زینهار|
    block |بسته می‌آریمتان تا سبزه‌زار|
  block
    block |از سوی دوزخ به زنجیر گران|
    block |می‌کشمتان تا بهشت جاودان|
  block
    block |هر مقلد را درین ره نیک و بد|
    block |همچنان بسته به حضرت می‌کشد|
  block
    block |جمله در زنجیر بیم و ابتلا|
    block |می‌روند این ره بغیر اولیا|
  block
    block |می‌کشند این راه را بیگاروار|
    block |جز کسانی واقف از اسرار کار|
  block
    block |جهد کن تا نور تو رخشان شود|
    block |تا سلوک و خدمتت آسان شود|
  block
    block |کودکان را می‌بری مکتب به زور|
    block |زانک هستند از فواید چشم‌کور|
  block
    block |چون شود واقف به مکتب می‌دود|
    block |جانش از رفتن شکفته می‌شود|
  block
    block |می‌رود کودک به مکتب پیچ پیچ|
    block |چون ندید از مزد کار خویش هیچ|
  block
    block |چون کند در کیسه دانگی دست‌مزد|
    block |آنگهان بی‌خواب گردد شب چو دزد|
  block
    block |جهد کن تا مزد طاعت در رسد|
    block |بر مطیعان آنگهت آید حسد|
  block
    block |ائتیا کرها مقلد گشته را|
    block |ائتیا طوعا صفا بسرشته را|
  block
    block |این محب حق ز بهر علتی|
    block |و آن دگر را بی غرض خود خلتی|
  block
    block |این محب دایه لیک از بهر شیر|
    block |و آن دگر دل داده بهر این ستیر|
  block
    block |طفل را از حسن او آگاه نه|
    block |غیر شیر او را ازو دلخواه نه|
  block
    block |و آن دگر خود عاشق دایه بود|
    block |بی غرض در عشق یک‌رایه بود|
  block
    block |پس محب حق باومید و بترس|
    block |دفتر تقلید می‌خواند بدرس|
  block
    block |و آن محب حق ز بهر حق کجاست|
    block |که ز اغراض و ز علتها جداست|
  block
    block |گر چنین و گر چنان چون طالبست|
    block |جذب حق او را سوی حق جاذبست|
  block
    block |گر محب حق بود لغیره|
    block |کی ینال دائما من خیره|
  block
    block |یا محب حق بود لعینه|
    block |لاسواه خائفا من بینه|
  block
    block |هر دو را این جست و جوها زان سریست|
    block |این گرفتاری دل زان دلبریست|