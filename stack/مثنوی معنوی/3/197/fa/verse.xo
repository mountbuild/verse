
block |جواب گفتن مهمان ایشان را و مثل آوردن بدفع کردن حارس کشت به بانگ دف از کشت شتری را کی کوس محمودی بر پشت او زدندی|
  block
    block |گفت ای یاران از آن دیوان نیم|
    block |که ز لا حولی ضعیف آید پیم|
  block
    block |کودکی کو حارس کشتی بدی|
    block |طبلکی در دفع مرغان می‌زدی|
  block
    block |تا رمیدی مرغ زان طبلک ز کشت|
    block |کشت از مرغان بد بی خوف گشت|
  block
    block |چونک سلطان شاه محمود کریم|
    block |برگذر زد آن طرف خیمهٔ عظیم|
  block
    block |با سپاهی همچو استارهٔ اثیر|
    block |انبه و پیروز و صفدر ملک‌گیر|
  block
    block |اشتری بد کو بدی حمال کوس|
    block |بختیی بد پیش‌رو همچون خروس|
  block
    block |بانگ کوس و طبل بر وی روز و شب|
    block |می‌زدی اندر رجوع و در طلب|
  block
    block |اندر آن مزرع در آمد آن شتر|
    block |کودک آن طبلک بزد در حفظ بر|
  block
    block |عاقلی گفتش مزن طبلک که او|
    block |پختهٔ طبلست با آنشست خو|
  block
    block |پیش او چه بود تبوراک تو طفل|
    block |که کشد او طبل سلطان بیست کفل|
  block
    block |عاشقم من کشتهٔ قربان لا|
    block |جان من نوبتگه طبل بلا|
  block
    block |خود تبوراکست این تهدیدها|
    block |پیش آنچ دیده است این دیدها|
  block
    block |ای حریفان من از آنها نیستم|
    block |کز خیالاتی درین ره بیستم|
  block
    block |من چو اسماعیلیانم بی‌حذر|
    block |بل چو اسمعیل آزادم ز سر|
  block
    block |فارغم از طمطراق و از ریا|
    block |قل تعالوا گفت جانم را بیا|
  block
    block |گفت پیغامبر که جاد فی السلف|
    block |بالعطیه من تیقن بالخلف|
  block
    block |هر که بیند مر عطا را صد عوض|
    block |زود دربازد عطا را زین غرض|
  block
    block |جمله در بازار از آن گشتند بند|
    block |تا چو سود افتاد مال خود دهند|
  block
    block |زر در انبانها نشسته منتظر|
    block |تا که سود آید ببذل آید مصر|
  block
    block |چون ببیند کاله‌ای در ربح بیش|
    block |سرد گردد عشقش از کالای خویش|
  block
    block |گرم زان ماندست با آن کو ندید|
    block |کاله‌های خویش را ربح و مزید|
  block
    block |همچنین علم و هنرها و حرف|
    block |چون بدید افزون از آنها در شرف|
  block
    block |تا به از جان نیست جان باشد عزیز|
    block |چون به آمد نام جان شد چیز لیز|
  block
    block |لعبت مرده بود جان طفل را|
    block |تا نگشت او در بزرگی طفل‌زا|
  block
    block |این تصور وین تخیل لعبتست|
    block |تا تو طفلی پس بدانت حاجتست|
  block
    block |چون ز طفلی رست جان شد در وصال|
    block |فارغ از حس است و تصویر و خیال|
  block
    block |نیست محرم تا بگویم بی‌نفاق|
    block |تن زدم والله اعلم بالوفاق|
  block
    block |مال و تن برف‌اند ریزان فنا|
    block |حق خریدارش که الله اشتری|
  block
    block |برفها زان از ثمن اولیستت|
    block |که هیی در شک یقینی نیستت|
  block
    block |وین عجب ظنست در تو ای مهین|
    block |که نمی‌پرد به بستان یقین|
  block
    block |هر گمان تشنهٔ یقینست ای پسر|
    block |می‌زند اندر تزاید بال و پر|
  block
    block |چون رسد در علم پس پر پا شود|
    block |مر یقین را علم او بویا شود|
  block
    block |زانک هست اندر طریق مفتتن|
    block |علم کمتر از یقین و فوق ظن|
  block
    block |علم جویای یقین باشد بدان|
    block |و آن یقین جویای دیدست و عیان|
  block
    block |اندر الهیکم بجو این را کنون|
    block |از پس کلا پس لو تعلمون|
  block
    block |می‌کشد دانش ببینش ای علیم|
    block |گر یقین گشتی ببینندی جحیم|
  block
    block |دید زاید از یقین بی امتهال|
    block |آنچنانک از ظن می‌زاید خیال|
  block
    block |اندر الهیکم بیان این ببین|
    block |که شود علم الیقین عین الیقین|
  block
    block |از گمان و از یقین بالاترم|
    block |وز ملامت بر نمی‌گردد سرم|
  block
    block |چون دهانم خورد از حلوای او|
    block |چشم‌روشن گشتم و بینای او|
  block
    block |پا نهم گستاخ چون خانه روم|
    block |پا نلرزانم نه کورانه روم|
  block
    block |آنچ گل را گفت حق خندانش کرد|
    block |با دل من گفت و صد چندانش کرد|
  block
    block |آنچ زد بر سرو و قدش راست کرد|
    block |و آنچ از وی نرگس و نسرین بخورد|
  block
    block |آنچ نی را کرد شیرین جان و دل|
    block |و آنچ خاکی یافت ازو نقش چگل|
  block
    block |آنچ ابرو را چنان طرار ساخت|
    block |چهره را گلگونه و گلنار ساخت|
  block
    block |مر زبان را داد صد افسون‌گری|
    block |وانک کان را داد زر جعفری|
  block
    block |چون در زرادخانه باز شد|
    block |غمزه‌های چشم تیرانداز شد|
  block
    block |بر دلم زد تیر و سوداییم کرد|
    block |عاشق شکر و شکرخاییم کرد|
  block
    block |عاشق آنم که هر آن آن اوست|
    block |عقل و جان جاندار یک مرجان اوست|
  block
    block |من نلافم ور بلافم همچو آب|
    block |نیست در آتش‌کشی‌ام اضطراب|
  block
    block |چون بدزدم چون حفیظ مخزن اوست|
    block |چون نباشم سخت‌رو پشت من اوست|
  block
    block |هر که از خورشید باشد پشت گرم|
    block |سخت رو باشد نه بیم او را نه شرم|
  block
    block |همچو روی آفتاب بی‌حذر|
    block |گشت رویش خصم‌سوز و پرده‌در|
  block
    block |هر پیمبر سخت‌رو بد در جهان|
    block |یکسواره کوفت بر جیش شهان|
  block
    block |رو نگردانید از ترس و غمی|
    block |یک‌تنه تنها بزد بر عالمی|
  block
    block |سنگ باشد سخت‌رو و چشم‌شوخ|
    block |او نترسد از جهان پر کلوخ|
  block
    block |کان کلوخ از خشت‌زن یک‌لخت شد|
    block |سنگ از صنع خدایی سخت شد|
  block
    block |گوسفندان گر برونند از حساب|
    block |ز انبهیشان کی بترسد آن قصاب|
  block
    block |کلکم راع نبی چون راعیست|
    block |خلق مانند رمه او ساعیست|
  block
    block |از رمه چوپان نترسد در نبرد|
    block |لیکشان حافظ بود از گرم و سرد|
  block
    block |گر زند بانگی ز قهر او بر رمه|
    block |دان ز مهرست آن که دارد بر همه|
  block
    block |هر زمان گوید به گوشم بخت نو|
    block |که ترا غمگین کنم غمگین مشو|
  block
    block |من ترا غمگین و گریان زان کنم|
    block |تا کت از چشم بدان پنهان کنم|
  block
    block |تلخ گردانم ز غمها خوی تو|
    block |تا بگردد چشم بد از روی تو|
  block
    block |نه تو صیادی و جویای منی|
    block |بنده و افکندهٔ رای منی|
  block
    block |حیله اندیشی که در من در رسی|
    block |در فراق و جستن من بی‌کسی|
  block
    block |چاره می‌جوید پی من درد تو|
    block |می‌شنودم دوش آه سرد تو|
  block
    block |من توانم هم که بی این انتظار|
    block |ره دهم بنمایمت راه گذار|
  block
    block |تا ازین گرداب دوران وا رهی|
    block |بر سر گنج وصالم پا نهی|
  block
    block |لیک شیرینی و لذات مقر|
    block |هست بر اندازهٔ رنج سفر|
  block
    block |آنگه ا ز شهر و ز خویشان بر خوری|
    block |کز غریبی رنج و محنتها بری|