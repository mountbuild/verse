
block |تضرع آن شخص از داوری داود علیه السلام|
  block
    block |سجده کرد و گفت کای دانای سوز|
    block |در دل داود انداز آن فروز|
  block
    block |در دلش نه آنچ تو اندر دلم|
    block |اندر افکندی براز ای مفضلم|
  block
    block |این بگفت و گریه در شد های های|
    block |تا دل داود بیرون شد ز جای|
  block
    block |گفت هین امروز ای خواهان گاو|
    block |مهلتم ده وین دعاوی را مکاو|
  block
    block |تا روم من سوی خلوت در نماز|
    block |پرسم این احوال از دانای راز|
  block
    block |خوی دارم در نماز این التفات|
    block |معنی قرة عینی فی الصلوة|
  block
    block |روزن جانم گشادست از صفا|
    block |می‌رسد بی واسطه نامهٔ خدا|
  block
    block |نامه و باران و نور از روزنم|
    block |می‌فتد در خانه‌ام از معدنم|
  block
    block |دوزخست آن خانه کان بی روزنست|
    block |اصل دین ای بنده روزن کردنست|
  block
    block |تیشهٔ هر بیشه‌ای کم زن بیا|
    block |تیشه زن در کندن روزن هلا|
  block
    block |یا نمی‌دانی که نور آفتاب|
    block |عکس خورشید برونست از حجاب|
  block
    block |نور این دانی که حیوان دید هم|
    block |پس چه کرمنا بود بر آدمم|
  block
    block |من چو خورشیدم درون نور غرق|
    block |می‌ندانم کرد خویش از نور فرق|
  block
    block |رفتنم سوی نماز و آن خلا|
    block |بهر تعلیمست ره مر خلق را|
  block
    block |کژ نهم تا راست گردد این جهان|
    block |حرب خدعه این بود ای پهلوان|
  block
    block |نیست دستوری و گر نه ریختی|
    block |گرد از دریای راز انگیختی|
  block
    block |همچنین داود می‌گفت این نسق|
    block |خواست گشتن عقل خلقان محترق|
  block
    block |پس گریبانش کشید از پس یکی|
    block |که ندارم در یکیی‌اش شکی|
  block
    block |با خود آمد گفت را کوتاه کرد|
    block |لب ببست و عزم خلوتگاه کرد|