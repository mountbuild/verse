
block |نظرکردن پیغامبر علیه السلام به اسیران و تبسم کردن و گفتن کی عجبت من قوم یجرون الی الجنة بالسلاسل و الاغلال|
  block
    block |دید پیغامبر یکی جوقی اسیر|
    block |که همی‌بردند و ایشان در نفیر|
  block
    block |دیدشان در بند آن آگاه شیر|
    block |می نظر کردند در وی زیر زیر|
  block
    block |تا همی خایید هر یک از غضب|
    block |بر رسول صدق دندانها و لب|
  block
    block |زهره نه با آن غضب که دم زنند|
    block |زانک در زنجیر قهر ده‌منند|
  block
    block |می‌کشاندشان موکل سوی شهر|
    block |می‌برد از کافرستانشان به قهر|
  block
    block |نه فدایی می‌ستاند نه زری|
    block |نه شفاعت می‌رسد از سروری|
  block
    block |رحمت عالم همی‌گویند و او|
    block |عالمی را می‌برد حلق و گلو|
  block
    block |با هزار انکار می‌رفتند راه|
    block |زیر لب طعنه‌زنان بر کار شاه|
  block
    block |چاره‌ها کردیم و اینجا چاره نیست|
    block |خود دل این مرد کم از خاره نیست|
  block
    block |ما هزاران مرد شیر الپ ارسلان|
    block |با دو سه عریان سست نیم‌جان|
  block
    block |این چنین درمانده‌ایم از کژرویست|
    block |یا ز اخترهاست یا خود جادویست|
  block
    block |بخت ما را بر درید آن بخت او|
    block |تخت ما شد سرنگون از تخت او|
  block
    block |کار او از جادوی گر گشت زفت|
    block |جادوی کردیم ما هم چون نرفت|