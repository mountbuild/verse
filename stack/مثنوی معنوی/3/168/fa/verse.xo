
block |وفات یافتن بلال رضی الله عنه با شادی|
  block
    block |چون بلال از ضعف شد همچون هلال|
    block |رنگ مرگ افتاد بر روی بلال|
  block
    block |جفت او دیدش بگفتا وا حرب|
    block |پس بلالش گفت نه نه وا طرب|
  block
    block |تا کنون اندر حرب بودم ز زیست|
    block |تو چه دانی مرگ چون عیشست و چیست|
  block
    block |این همی گفت و رخش در عین گفت|
    block |نرگس و گلبرگ و لاله می‌شکفت|
  block
    block |تاب رو و چشم پر انوار او|
    block |می گواهی داد بر گفتار او|
  block
    block |هر سیه دل می سیه دیدی ورا|
    block |مردم دیده سیاه آمد چرا|
  block
    block |مردم نادیده باشد رو سیاه|
    block |مردم دیده بود مرآت ماه|
  block
    block |خود کی بیند مردم دیدهٔ ترا|
    block |در جهان جز مردم دیده‌فزا|
  block
    block |چون به غیر مردم دیده‌ش ندید|
    block |پس به غیر او کی در رنگش رسید|
  block
    block |پس جز او جمله مقلد آمدند|
    block |در صفات مردم دیده بلند|
  block
    block |گفت جفتش الفراق ای خوش‌خصال|
    block |گفت نه نه الوصالست الوصال|
  block
    block |گفت جفت امشب غریبی می‌روی|
    block |از تبار و خویش غایب می‌شوی|
  block
    block |گفت نه نه بلک امشب جان من|
    block |می‌رسد خود از غریبی در وطن|
  block
    block |گفت رویت را کجا بینیم ما|
    block |گفت اندر حلقهٔ خاص خدا|
  block
    block |حلقهٔ خاصش به تو پیوسته است|
    block |گر نظر بالا کنی نه سوی پست|
  block
    block |اندر آن حلقه ز رب العالمین|
    block |نور می‌تابد چو در حلقه نگین|
  block
    block |گفت ویران گشت این خانه دریغ|
    block |گفت اندر مه نگر منگر به میغ|
  block
    block |کرد ویران تا کند معمورتر|
    block |قومم انبه بود و خانه مختصر|