
block |رسیدن خواجه و قومش به ده و نادیده و ناشناخته آوردن روستایی ایشان را|
  block
    block |بعد ماهی چون رسیدند آن طرف|
    block |بی‌نوا ایشان ستوران بی علف|
  block
    block |روستایی بین که از بدنیتی|
    block |می‌کند بعد اللتیا والتی|
  block
    block |روی پنهان می‌کند زیشان بروز|
    block |تا سوی باغش بنگشایند پوز|
  block
    block |آنچنان رو که همه رزق و شرست|
    block |از مسلمانان نهان اولیترست|
  block
    block |رویها باشد که دیوان چون مگس|
    block |بر سرش بنشسته باشند چون حرس|
  block
    block |چون ببینی روی او در تو فتند|
    block |یا مبین آن رو چو دیدی خوش مخند|
  block
    block |در چنان روی خبیث عاصیه|
    block |گفت یزدان نسفعن بالناصیه|
  block
    block |چون بپرسیدند و خانه‌ش یافتند|
    block |همچو خویشان سوی در بشتافتند|
  block
    block |در فرو بستند اهل خانه‌اش|
    block |خواجه شد زین کژروی دیوانه‌وش|
  block
    block |لیک هنگام درشتی هم نبود|
    block |چون در افتادی بچه تیزی چه سود|
  block
    block |بر درش ماندند ایشان پنج روز|
    block |شب بسرما روز خود خورشیدسوز|
  block
    block |نه ز غفلت بود ماندن نه خری|
    block |بلک بود از اضطرار و بی‌خری|
  block
    block |با لئیمان بسته نیکان ز اضطرار|
    block |شیر مرداری خورد از جوع زار|
  block
    block |او همی‌دیدش همی‌کردش سلام|
    block |که فلانم من مرا اینست نام|
  block
    block |گفت باشد من چه دانم تو کیی|
    block |یا پلیدی یا قرین پاکیی|
  block
    block |گفت این دم با قیامت شد شبیه|
    block |تا برادر شد یفر من اخیه|
  block
    block |شرح می‌کردش که من آنم که تو|
    block |لوتها خوردی ز خوان من دوتو|
  block
    block |آن فلان روزت خریدم آن متاع|
    block |کل سر جاوز الاثنین شاع|
  block
    block |سر مهر ما شنیدستند خلق|
    block |شرم دارد رو چو نعمت خورد حلق|
  block
    block |او همی‌گفتش چه گویی ترهات|
    block |نه ترا دانم نه نام تو نه جات|
  block
    block |پنجمین شب ابر و بارانی گرفت|
    block |کاسمان از بارشش دارد شگفت|
  block
    block |چون رسید آن کارد اندر استخوان|
    block |حلقه زد خواجه که مهتر را بخوان|
  block
    block |چون بصد الحاح آمد سوی در|
    block |گفت آخر چیست ای جان پدر|
  block
    block |گفت من آن حقها بگذاشتم|
    block |ترک کردم آنچ می‌پنداشتم|
  block
    block |پنج‌ساله رنج دیدم پنج روز|
    block |جان مسکینم درین گرما و سوز|
  block
    block |یک جفا از خویش و از یار و تبار|
    block |در گرانی هست چون سیصد هزار|
  block
    block |زانک دل ننهاد بر جور و جفاش|
    block |جانش خوگر بود با لطف و وفاش|
  block
    block |هرچه بر مردم بلا و شدتست|
    block |این یقین دان کز خلاف عادتست|
  block
    block |گفت ای خورشید مهرت در زوال|
    block |گر تو خونم ریختی کردم حلال|
  block
    block |امشب باران به ما ده گوشه‌ای|
    block |تا بیابی در قیامت توشه‌ای|
  block
    block |گفت یک گوشه‌ست آن باغبان|
    block |هست اینجا گرگ را او پاسبان|
  block
    block |در کفش تیر و کمان از بهر گرگ|
    block |تا زند گر آید آن گرگ سترگ|
  block
    block |گر تو آن خدمت کنی جا آن تست|
    block |ورنه جای دیگری فرمای جست|
  block
    block |گفت صد خدمت کنم تو جای ده|
    block |آن کمان و تیر در کفم بنه|
  block
    block |من نخسپم حارسی رز کنم|
    block |گر بر آرد گرگ سر تیرش زنم|
  block
    block |بهر حق مگذارم امشب ای دودل|
    block |آب باران بر سر و در زیر گل|
  block
    block |گوشه‌ای خالی شد و او با عیال|
    block |رفت آنجا جای تنگ و بی مجال|
  block
    block |چون ملخ بر همدگر گشته سوار|
    block |از نهیب سیل اندر کنج غار|
  block
    block |شب همه شب جمله گویان ای خدا|
    block |این سزای ما سزای ما سزا|
  block
    block |این سزای آنک شد یار خسان|
    block |یا کسی کرداز برای ناکسان|
  block
    block |این سزای آنک اندر طمع خام|
    block |ترک گوید خدمت خاک کرام|
  block
    block |خاک پاکان لیسی و دیوارشان|
    block |بهتر از عام و رز و گلزارشان|
  block
    block |بندهٔ یک مرد روشن‌دل شوی|
    block |به که بر فرق سر شاهان روی|
  block
    block |از ملوک خاک جز بانگ دهل|
    block |تو نخواهی یافت ای پیک سبل|
  block
    block |شهریان خود ره‌زنان نسبت بروح|
    block |روستایی کیست گیج و بی فتوح|
  block
    block |این سزای آنک بی تدبیر عقل|
    block |بانگ غولی آمدش بگزید نقل|
  block
    block |چون پشیمانی ز دل شد تا شغاف|
    block |زان سپس سودی ندارد اعتراف|
  block
    block |آن کمان و تیر اندر دست او|
    block |گرگ را جویان همه شب سو بسو|
  block
    block |گرگ بر وی خود مسلط چون شرر|
    block |گرگ جویان و ز گرگ او بی‌خبر|
  block
    block |هر پشه هر کیک چون گرگی شده|
    block |اندر آن ویرانه‌شان زخمی زده|
  block
    block |فرصت آن پشه راندن هم نبود|
    block |از نهیب حملهٔ گرگ عنود|
  block
    block |تا نباید گرگ آسیبی زند|
    block |روستایی ریش خواجه بر کند|
  block
    block |این چنین دندان‌کنان تا نیمشب|
    block |جانشان از ناف می‌آمد به لب|
  block
    block |ناگهان تمثال گرگ هشته‌ای|
    block |سر بر آورد از فراز پشته‌ای|
  block
    block |تیر را بگشاد آن خواجه ز شست|
    block |زد بر آن حیوان که تا افتاد پست|
  block
    block |اندر افتادن ز حیوان باد جست|
    block |روستایی های کرد و کوفت دست|
  block
    block |ناجوامردا که خرکرهٔ منست|
    block |گفت نه این گرگ چون آهرمنست|
  block
    block |اندرو اشکال گرگی ظاهرست|
    block |شکل او از گرگی او مخبرست|
  block
    block |گفت نه بادی که جست از فرج وی|
    block |می‌شناسم همچنانک آبی ز می|
  block
    block |کشته‌ای خرکره‌ام را در ریاض|
    block |که مبادت بسط هرگز ز انقباض|
  block
    block |گفت نیکوتر تفحص کن شبست|
    block |شخصها در شب ز ناظر محجبست|
  block
    block |شب غلط بنماید و مبدل بسی|
    block |دید صایب شب ندارد هر کسی|
  block
    block |هم شب و هم ابر و هم باران ژرف|
    block |این سه تاریکی غلط آرد شگرف|
  block
    block |گفت آن بر من چو روز روشنست|
    block |می‌شناسم باد خرکرهٔ منست|
  block
    block |در میان بیست باد آن باد را|
    block |می‌شناسم چون مسافر زاد را|
  block
    block |خواجه بر جست و بیامد ناشکفت|
    block |روستایی را گریبانش گرفت|
  block
    block |کابله طرار شید آورده‌ای|
    block |بنگ و افیون هر دو با هم خورده‌ای|
  block
    block |در سه تاریکی شناسی باد خر|
    block |چون ندانی مر مرا ای خیره‌سر|
  block
    block |آنک داند نیمشب گوساله را|
    block |چون نداند همره ده‌ساله را|
  block
    block |خویشتن را عارف و واله کنی|
    block |خاک در چشم مروت می‌زنی|
  block
    block |که مرا از خویش هم آگاه نیست|
    block |در دلم گنجای جز الله نیست|
  block
    block |آنچ دی خوردم از آنم یاد نیست|
    block |این دل از غیر تحیر شاد نیست|
  block
    block |عاقل و مجنون حقم یاد آر|
    block |در چنین بی‌خویشیم معذور دار|
  block
    block |آنک مرداری خورد یعنی نبید|
    block |شرع او را سوی معذوران کشید|
  block
    block |مست و بنگی را طلاق و بیع نیست|
    block |همچو طفلست او معاف و معتقیست|
  block
    block |مستیی کید ز بوی شاه فرد|
    block |صد خم می در سر و مغز آن نکرد|
  block
    block |پس برو تکلیف چون باشد روا|
    block |اسب ساقط گشت و شد بی دست و پا|
  block
    block |بار کی نهد در جهان خرکره را|
    block |درس کی دهد پارسی بومره را|
  block
    block |بار بر گیرند چون آمد عرج|
    block |گفت حق لیس علی الاعمی حرج|
  block
    block |سوی خود اعمی شدم از حق بصیر|
    block |پس معافم از قلیل و از کثیر|
  block
    block |لاف درویشی زنی و بی‌خودی|
    block |های هوی مستیان ایزدی|
  block
    block |که زمین را من ندانم ز آسمان|
    block |امتحانت کرد غیرت امتحان|
  block
    block |باد خرکرهٔ چنین رسوات کرد|
    block |هستی نفی ترا اثبات کرد|
  block
    block |این چنین رسوا کند حق شید را|
    block |این چنین گیرد رمیده‌صید را|
  block
    block |صد هزاران امتحانست ای پسر|
    block |هر که گوید من شدم سرهنگ در|
  block
    block |گر نداند عامه او را ز امتحان|
    block |پختگان راه جویندش نشان|
  block
    block |چون کند دعوی خیاطی خسی|
    block |افکند در پیش او شه اطلسی|
  block
    block |که ببر این را بغلطاق فراخ|
    block |ز امتحان پیدا شود او را دو شاخ|
  block
    block |گر نبودی امتحان هر بدی|
    block |هر مخنث در وغا رستم بدی|
  block
    block |خود مخنث را زره پوشیده گیر|
    block |چون ببیند زخم گردد چون اسیر|
  block
    block |مست حق هشیار چون شد از دبور|
    block |مست حق ناید به خود تا نفخ صور|
  block
    block |بادهٔ حق راست باشد بی دروغ|
    block |دوغ خوردی دوغ خوردی دوغ دوغ|
  block
    block |ساختی خود را جنید و بایزید|
    block |رو که نشناسم تبر را از کلید|
  block
    block |بدرگی و منبلی و حرص و آز|
    block |چون کنی پنهان بشید ای مکرساز|
  block
    block |خویش را منصور حلاجی کنی|
    block |آتشی در پنبهٔ یاران زنی|
  block
    block |که بنشناسم عمر از بولهب|
    block |باد کرهٔ خود شناسم نیمشب|
  block
    block |ای خری کین از تو خر باور کند|
    block |خویش را بهر تو کور و کر کند|
  block
    block |خویش را از ره‌روان کمتر شمر|
    block |تو حریف ره‌ریانی گه مخور|
  block
    block |باز پر از شید سوی عقل تاز|
    block |کی پرد بر آسمان پر مجاز|
  block
    block |خویشتن را عاشق حق ساختی|
    block |عشق با دیو سیاهی باختی|
  block
    block |عاشق و معشوق را در رستخیز|
    block |دو بدو بندند و پیش آرند تیز|
  block
    block |تو چه خود را گیج و بی‌خود کرده‌ای|
    block |خون رز کو خون ما را خورده‌ای|
  block
    block |رو که نشناسم ترا از من بجه|
    block |عارف بی‌خویشم و بهلول ده|
  block
    block |تو توهم می‌کنی از قرب حق|
    block |که طبق‌گر دور نبود از طبق|
  block
    block |این نمی‌بینی که قرب اولیا|
    block |صد کرامت دارد و کار و کیا|
  block
    block |آهن از داوود مومی می‌شود|
    block |موم در دستت چو آهن می‌بود|
  block
    block |قرب خلق و رزق بر جمله‌ست عام|
    block |قرب وحی عشق دارند این کرام|
  block
    block |قرب بر انواع باشد ای پدر|
    block |می‌زند خورشید بر کهسار و زر|
  block
    block |لیک قربی هست با زر شید را|
    block |که از آن آگه نباشد بید را|
  block
    block |شاخ خشک و تر قریب آفتاب|
    block |آفتاب از هر دو کی دارد حجاب|
  block
    block |لیک کو آن قربت شاخ طری|
    block |که ثمار پخته از وی می‌خوری|
  block
    block |شاخ خشک از قربت آن آفتاب|
    block |غیر زوتر خشک گشتن گو بیاب|
  block
    block |آنچنان مستی مباش ای بی‌خرد|
    block |که به عقل آید پشیمانی خورد|
  block
    block |بلک از آن مستان که چون می می‌خورند|
    block |عقلهای پخته حسرت می‌برند|
  block
    block |ای گرفته همچو گربه موش پیر|
    block |گر از آن می شیرگیری شیر گیر|
  block
    block |ای بخورده از خیالی جام هیچ|
    block |همچو مستان حقایق بر مپیچ|
  block
    block |می‌فتی این سو و آن سو مست‌وار|
    block |ای تو این سو نیستت زان سو گذار|
  block
    block |گر بدان سو راه یابی بعد از آن|
    block |گه بدین سو گه بدان سو سر فشان|
  block
    block |جمله این سویی از آن سو کپ مزن|
    block |چون نداری مرگ هرزه جان مکن|
  block
    block |آن خضرجان کز اجل نهراسد او|
    block |شاید ار مخلوق را نشناسد او|
  block
    block |کام از ذوق توهم خوش کنی|
    block |در دمی در خیک خود پرش کنی|
  block
    block |پس به یک سوزن تهی گردی ز باد|
    block |این چنین فربه تن عاقل مباد|
  block
    block |کوزه‌ها سازی ز برف اندر شتا|
    block |کی کند چون آب بیند آن وفا|