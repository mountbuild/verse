
block |شناختن هر حیوانی بوی عدو خود را و حذر کردن و بطالت و خسارت آنکس کی عدو کسی بود کی ازو حذر ممکن نیست و فرار ممکن نی و مقابله ممکن نی|
  block
    block |اسپ داند بانگ و بوی شیر را|
    block |گر چه حیوانست الا نادرا|
  block
    block |بل عدو خویش را هر جانور|
    block |خود بداند از نشان و از اثر|
  block
    block |روز خفاشک نیارد بر پرید|
    block |شب برون آمد چو دزدان و چرید|
  block
    block |از همه محروم‌تر خفاش بود|
    block |که عدو آفتاب فاش بود|
  block
    block |نه تواند در مصافش زخم خورد|
    block |نه بنفرین تاندش مهجور کرد|
  block
    block |آفتابی که بگرداند قفاش|
    block |از برای غصه و قهر خفاش|
  block
    block |غایت لطف و کمال او بود|
    block |گرنه خفاشش کجا مانع شود|
  block
    block |دشمنی گیری بحد خویش گیر|
    block |تا بود ممکن که گردانی اسیر|
  block
    block |قطره با قلزم چو استیزه کند|
    block |ابلهست او ریش خود بر می‌کند|
  block
    block |حیلت او از سبالش نگذرد|
    block |چنبرهٔ حجرهٔ قمر چون بر درد|
  block
    block |با عدو آفتاب این بد عتاب|
    block |ای عدو آفتاب آفتاب|
  block
    block |ای عدو آفتابی کز فرش|
    block |می‌بلرزد آفتاب و اخترش|
  block
    block |تو عدو او نه‌ای خصم خودی|
    block |چه غم آتش را که تو هیزم شدی|
  block
    block |ای عجب از سوزشت او کم شود|
    block |یا ز درد سوزشت پر غم شود|
  block
    block |رحمتش نه رحمت آدم بود|
    block |که مزاج رحم آدم غم بود|
  block
    block |رحمت مخلوق باشد غصه‌ناک|
    block |رحمت حق از غم و غصه‌ست پاک|
  block
    block |رحمت بی‌چون چنین دان ای پدر|
    block |ناید اندر وهم از وی جز اثر|