
block |اختلاف کردن در چگونگی و شکل پیل|
  block
    block |پیل اندر خانهٔ تاریک بود|
    block |عرضه را آورده بودندش هنود|
  block
    block |از برای دیدنش مردم بسی|
    block |اندر آن ظلمت همی‌شد هر کسی|
  block
    block |دیدنش با چشم چون ممکن نبود|
    block |اندر آن تاریکیش کف می‌بسود|
  block
    block |آن یکی را کف به خرطوم اوفتاد|
    block |گفت همچون ناودانست این نهاد|
  block
    block |آن یکی را دست بر گوشش رسید|
    block |آن برو چون بادبیزن شد پدید|
  block
    block |آن یکی را کف چو بر پایش بسود|
    block |گفت شکل پیل دیدم چون عمود|
  block
    block |آن یکی بر پشت او بنهاد دست|
    block |گفت خود این پیل چون تختی بدست|
  block
    block |همچنین هر یک به جزوی که رسید|
    block |فهم آن می‌کرد هر جا می‌شنید|
  block
    block |از نظرگه گفتشان شد مختلف|
    block |آن یکی دالش لقب داد این الف|
  block
    block |در کف هر کس اگر شمعی بدی|
    block |اختلاف از گفتشان بیرون شدی|
  block
    block |چشم حس همچون کف دستست و بس|
    block |نیست کف را بر همهٔ او دست‌رس|
  block
    block |چشم دریا دیگرست و کف دگر|
    block |کف بهل وز دیدهٔ دریا نگر|
  block
    block |جنبش کفها ز دریا روز و شب|
    block |کف همی‌بینی و دریا نه عجب|
  block
    block |ما چو کشتیها بهم بر می‌زنیم|
    block |تیره‌چشمیم و در آب روشنیم|
  block
    block |ای تو در کشتی تن رفته به خواب|
    block |آب را دیدی نگر در آب آب|
  block
    block |آب را آبیست کو می‌راندش|
    block |روح را روحیست کو می‌خواندش|
  block
    block |موسی و عیسی کجا بد کآفتاب|
    block |کشت موجودات را می‌داد آب|
  block
    block |آدم و حوا کجا بد آن زمان|
    block |که خدا افکند این زه در کمان|
  block
    block |این سخن هم ناقص است و ابترست|
    block |آن سخن که نیست ناقص آن سرست|
  block
    block |گر بگوید زان بلغزد پای تو|
    block |ور نگوید هیچ از آن ای وای تو|
  block
    block |ور بگوید در مثال صورتی|
    block |بر همان صورت بچفسی ای فتی|
  block
    block |بسته‌پایی چون گیا اندر زمین|
    block |سر بجنبانی ببادی بی‌یقین|
  block
    block |لیک پایت نیست تا نقلی کنی|
    block |یا مگر پا را ازین گل بر کنی|
  block
    block |چون کنی پا را حیاتت زین گلست|
    block |این حیاتت را روش بس مشکلست|
  block
    block |چون حیات از حق بگیری ای روی|
    block |پس شوی مستغنی از گل می‌روی|
  block
    block |شیر خواره چون ز دایه بسکلد|
    block |لوت‌خواره شد مرورا می‌هلد|
  block
    block |بستهٔ شیر زمینی چون حبوب|
    block |جو فطام خویش از قوت القلوب|
  block
    block |حرف حکمت خور که شد نور ستیر|
    block |ای تو نور بی‌حجب را ناپذیر|
  block
    block |تا پذیرا گردی ای جان نور را|
    block |تا ببینی بی‌حجب مستور را|
  block
    block |چون ستاره سیر بر گردون کنی|
    block |بلک بی گردون سفر بی‌چون کنی|
  block
    block |آنچنان کز نیست در هست آمدی|
    block |هین بگو چون آمدی مست آمدی|
  block
    block |راههای آمدن یادت نماند|
    block |لیک رمزی بر تو بر خواهیم خواند|
  block
    block |هوش را بگذار وانگه هوش‌دار|
    block |گوش را بر بند وانگه گوش دار|
  block
    block |نه نگویم زانک خامی تو هنوز|
    block |در بهاری تو ندیدستی تموز|
  block
    block |این جهان همچون درختست ای کرام|
    block |ما برو چون میوه‌های نیم‌خام|
  block
    block |سخت گیرد خامها مر شاخ را|
    block |زانک در خامی نشاید کاخ را|
  block
    block |چون بپخت و گشت شیرین لب‌گزان|
    block |سست گیرد شاخها را بعد از آن|
  block
    block |چون از آن اقبال شیرین شد دهان|
    block |سرد شد بر آدمی ملک جهان|
  block
    block |سخت‌گیری و تعصب خامی است|
    block |تا جنینی کار خون‌آشامی است|
  block
    block |چیز دیگر ماند اما گفتنش|
    block |با تو روح القدس گوید بی منش|
  block
    block |نه تو گویی هم بگوش خویشتن|
    block |نه من ونه غیرمن ای هم تو من|
  block
    block |همچو آن وقتی که خواب اندر روی|
    block |تو ز پیش خود به پیش خود شوی|
  block
    block |بشنوی از خویش و پنداری فلان|
    block |با تو اندر خواب گفتست آن نهان|
  block
    block |تو یکی تو نیستی ای خوش رفیق|
    block |بلک گردونی ودریای عمیق|
  block
    block |آن تو زفتت که آن نهصدتوست|
    block |قلزمست وغرقه گاه صد توست|
  block
    block |خود چه جای حد بیداریست و خواب|
    block |دم مزن والله اعلم بالصواب|
  block
    block |دم مزن تا بشنوی از دم ز نان|
    block |آنچ نامد در زبان و در بیان|
  block
    block |دم مزن تا بشنوی زان آفتاب|
    block |آنچ نامد درکتاب و در خطاب|
  block
    block |دم مزن تا دم زند بهر تو روح|
    block |آشنا بگذار در کشتی نوح|
  block
    block |همچو کنعان کشنا می‌کرد او|
    block |که نخواهم کشتی نوح عدو|
  block
    block |هی بیا در کشتی بابا نشین|
    block |تا نگردی غرق طوفان ای مهین|
  block
    block |گفت نه من آشنا آموختم|
    block |من به جز شمع تو شمع افروختم|
  block
    block |هین مکن کین موج طوفان بلاست|
    block |دست و پا و آشنا امروز لاست|
  block
    block |باد قهرست و بلای شمع کش|
    block |جز که شمع حق نمی‌پاید خمش|
  block
    block |گفت نه رفتم برآن کوه بلند|
    block |عاصمست آن که مرا از هر گزند|
  block
    block |هین مکن که کوه کاهست این زمان|
    block |جز حبیب خویش را ندهد امان|
  block
    block |گفت من کی پند تو بشنوده‌ام|
    block |که طمع کردی که من زین دوده‌ام|
  block
    block |خوش نیامد گفت تو هرگز مرا|
    block |من بری‌ام از تو در هر دو سرا|
  block
    block |هین مکن بابا که روز ناز نیست|
    block |مر خدا را خویش وانباز نیست|
  block
    block |تا کنون کردی واین دم نازکیست|
    block |اندرین درگاه گیرا ناز کیست|
  block
    block |لم یلد لم یولدست او از قدم|
    block |نه پدر دارد نه فرزند و نه عم|
  block
    block |ناز فرزندان کجا خواهد کشید|
    block |ناز بابایان کجا خواهد شنید|
  block
    block |نیستم مولود پیراکم بناز|
    block |نیستم والد جوانا کم گراز|
  block
    block |نیستم شوهر نیم من شهوتی|
    block |ناز را بگذار اینجا ای ستی|
  block
    block |جز خضوع و بندگی و اضطرار|
    block |اندرین حضرت ندارد اعتبار|
  block
    block |گفت بابا سالها این گفته‌ای|
    block |باز می‌گویی بجهل آشفته‌ای|
  block
    block |چند ازینها گفته‌ای با هرکسی|
    block |تا جواب سرد بشنودی بسی|
  block
    block |این دم سرد تو در گوشم نرفت|
    block |خاصه اکنون که شدم دانا و زفت|
  block
    block |گفت بابا چه زیان دارد اگر|
    block |بشنوی یکبار تو پند پدر|
  block
    block |همچنین می‌گفت او پند لطیف|
    block |همچنان می‌گفت او دفع عنیف|
  block
    block |نه پدر از نصح کنعان سیر شد|
    block |نه دمی در گوش آن ادبیر شد|
  block
    block |اندرین گفتن بدند و موج تیز|
    block |بر سر کنعان زد وشد ریز ریز|
  block
    block |نوح گفت ای پادشاه بردبار|
    block |مر مرا خر مرد و سیلت برد بار|
  block
    block |وعده کردی مر مرا تو بارها|
    block |که بیابد اهلت از طوفان رها|
  block
    block |دل نهادم بر امیدت من سلیم|
    block |پس چرا بربود سیل از من گلیم|
  block
    block |گفت او از اهل و خویشانت نبود|
    block |خود ندیدی تو سپیدی او کبود|
  block
    block |چونک دندان تو کرمش در فتاد|
    block |نیست دندان بر کنش ای اوستاد|
  block
    block |تا که باقی تن نگردد زار ازو|
    block |گرچه بود آن تو شو بیزار ازو|
  block
    block |گفت بیزارم ز غیر ذات تو|
    block |غیر نبود آنک او شد مات تو|
  block
    block |تو همی دانی که چونم با تو من|
    block |بیست چندانم که با باران چمن|
  block
    block |زنده از تو شاد از تو عایلی|
    block |مغتذی بی واسطه و بی حایلی|
  block
    block |متصل نه منفصل نه ای کمال|
    block |بلک بی چون و چگونه و اعتلال|
  block
    block |ماهیانیم و تو دریای حیات|
    block |زنده‌ایم از لطفت ای نیکو صفات|
  block
    block |تو نگنجی در کنار فکرتی|
    block |نی به معلولی قرین چون علتی|
  block
    block |پیش ازین طوفان و بعد این مرا|
    block |تو مخاطب بوده‌ای در ماجرا|
  block
    block |با تو می‌گفتم نه با ایشان سخن|
    block |ای سخن‌بخش نو و آن کهن|
  block
    block |نه که عاشق روز و شب گوید سخن|
    block |گاه با اطلال و گاهی با دمن|
  block
    block |روی با اطلال کرده ظاهرا|
    block |او کرا می‌گوید آن مدحت کرا|
  block
    block |شکر طوفان را کنون بگماشتی|
    block |واسطهٔ اطلال را بر داشتی|
  block
    block |زانک اطلال لئیم و بد بدند|
    block |نه ندایی نه صدایی می‌زدند|
  block
    block |من چنان اطلال خواهم در خطاب|
    block |کز صدا چون کوه واگوید جواب|
  block
    block |تا مثنا بشنوم من نام تو|
    block |عاشقم برنام جان آرام تو|
  block
    block |هرنبی زان دوست دارد کوه را|
    block |تا مثنا بشنود نام ترا|
  block
    block |آن که پست مثال سنگ لاخ|
    block |موش را شاید نه ما را در مناخ|
  block
    block |من بگویم او نگردد یار من|
    block |بی صدا ماند دم گفتار من|
  block
    block |با زمین آن به که هموارش کنی|
    block |نیست همدم با قدم یارش کنی|
  block
    block |گفت ای نوح ار تو خواهی جمله را|
    block |حشر گردانم بر آرم از ثری|
  block
    block |بهر کنعانی دل تو نشکنم|
    block |لیکت از احوال آگه می‌کنم|
  block
    block |گفت نه نه راضیم که تو مرا|
    block |هم کنی غرقه اگر باید ترا|
  block
    block |هر زمانم غرقه می‌کن من خوشم|
    block |حکم تو جانست چون جان می‌کشم|
  block
    block |ننگرم کس را وگر هم بنگرم|
    block |او بهانه باشد و تو منظرم|
  block
    block |عاشق صنع توم در شکر و صبر|
    block |عاشق مصنوع کی باشم چو گبر|
  block
    block |عاشق صنع خدا با فر بود|
    block |عاشق مصنوع او کافر بود|