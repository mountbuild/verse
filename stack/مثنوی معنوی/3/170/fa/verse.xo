
block |تشبیه دنیا کی بظاهر فراخست و بمعنی تنگ و تشبیه خواب کی خلاص است ازین تنگی|
  block
    block |همچو گرمابه که تفسیده بود|
    block |تنگ آیی جانت پخسیده شود|
  block
    block |گرچه گرمابه عریضست و طویل|
    block |زان تبش تنگ آیدت جان و کلیل|
  block
    block |تا برون نایی بنگشاید دلت|
    block |پس چه سود آمد فراخی منزلت|
  block
    block |یا که کفش تنگ پوشی ای غوی|
    block |در بیابان فراخی می‌روی|
  block
    block |آن فراخی بیابان تنگ گشت|
    block |بر تو زندان آمد آن صحرا و دشت|
  block
    block |هر که دید او مر ترا از دور گفت|
    block |کو در آن صحرا چو لاله تر شکفت|
  block
    block |او نداند که تو همچون ظالمان|
    block |از برون در گلشنی جان در فغان|
  block
    block |خواب تو آن کفش بیرون کردنست|
    block |که زمانی جانت آزاد از تنست|
  block
    block |اولیا را خواب ملکست ای فلان|
    block |همچو آن اصحاب کهف اندر جهان|
  block
    block |خواب می‌بینند و آنجا خواب نه|
    block |در عدم در می‌روند و باب نه|
  block
    block |خانهٔ تنگ و درون جان چنگ‌لوک|
    block |کرد ویران تا کند قصر ملوک|
  block
    block |چنگ‌لوکم چون جنین اندر رحم|
    block |نه‌مهه گشتم شد این نقلان مهم|
  block
    block |گر نباشد درد زه بر مادرم|
    block |من درین زندان میان آذرم|
  block
    block |مادر طبعم ز درد مرگ خویش|
    block |می‌کند ره تا رهد بره ز میش|
  block
    block |تا چرد آن بره در صحرای سبز|
    block |هین رحم بگشا که گشت این بره گبز|
  block
    block |درد زه گر رنج آبستان بود|
    block |بر جنین اشکستن زندان بود|
  block
    block |حامله گریان ز زه کاین المناص|
    block |و آن جنین خندان که پیش آمد خلاص|
  block
    block |هرچه زیر چرخ هستند امهات|
    block |از جماد و از بهیمه وز نبات|
  block
    block |هر یکی از درد غیری غافل اند|
    block |جز کسانی که نبیه و کامل‌اند|
  block
    block |آنچ کوسه داند از خانهٔ کسان|
    block |بلمه از خانه خودش کی داند آن|
  block
    block |آنچ صاحب‌دل بداند حال تو|
    block |تو ز حال خود ندانی ای عمو|