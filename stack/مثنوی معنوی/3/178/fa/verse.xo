
block |قصه وکیل صدر جهان کی متهم شد و از بخارا گریخت از بیم جان باز عشقش کشید رو کشان کی کار جان سهل باشد عاشقان را|
  block
    block |در بخارا بندهٔ صدر جهان|
    block |متهم شد گشت از صدرش نهان|
  block
    block |مدت ده سال سرگردان بگشت|
    block |گه خراسان گه کهستان گاه دشت|
  block
    block |از پس ده سال او از اشتیاق|
    block |گشت بی‌طاقت ز ایام فراق|
  block
    block |گفت تاب فرقتم زین پس نماند|
    block |صبر کی داند خلاعت را نشاند|
  block
    block |از فراق این خاکها شوره بود|
    block |آب زرد و گنده و تیره شود|
  block
    block |باد جان‌افزا وخم گردد وبا|
    block |آتشی خاکستری گردد هبا|
  block
    block |باغ چون جنت شود دار المرض|
    block |زرد و ریزان برگ او اندر حرض|
  block
    block |عقل دراک از فراق دوستان|
    block |همچو تیرانداز اشکسته کمان|
  block
    block |دوزخ از فرقت چنان سوزان شدست|
    block |پیر از فرقت چنان لرزان شدست|
  block
    block |گر بگویم از فراق چون شرار|
    block |تا قیامت یک بود از صد هزار|
  block
    block |پس ز شرح سوز او کم زن نفس|
    block |رب سلم رب سلم گوی و بس|
  block
    block |هرچه از وی شاد گردی در جهان|
    block |از فراق او بیندیش آن زمان|
  block
    block |زانچ گشتی شاد بس کس شاد شد|
    block |آخر از وی جست و همچون باد شد|
  block
    block |از تو هم بجهد تو دل بر وی منه|
    block |پیش از آن کو بجهد از وی تو بجه|