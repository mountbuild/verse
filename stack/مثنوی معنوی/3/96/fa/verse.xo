
block |پیش رفتن دقوقی رحمة الله علیه به امامت|
  block
    block |این سخن پایان ندارد تیز دو|
    block |هین نماز آمد دقوقی پیش رو|
  block
    block |ای یگانه هین دوگانه بر گزار|
    block |تا مزین گردد از تو روزگار|
  block
    block |ای امام چشم‌روشن در صلا|
    block |چشم روشن باید ایدر پیشوا|
  block
    block |در شریعت هست مکروه ای کیا|
    block |در امامت پیش کردن کور را|
  block
    block |گرچه حافظ باشد و چست و فقیه|
    block |چشم‌روشن به وگر باشد سفیه|
  block
    block |کور را پرهیز نبود از قذر|
    block |چشم باشد اصل پرهیز و حذر|
  block
    block |او پلیدی را نبیند در عبور|
    block |هیچ مؤمن را مبادا چشم کور|
  block
    block |کور ظاهر در نجاسهٔ ظاهرست|
    block |کور باطن در نجاسات سرست|
  block
    block |این نجاسهٔ ظاهر از آبی رود|
    block |آن نجاسهٔ باطن افزون می‌شود|
  block
    block |جز به آب چشم نتوان شستن آن|
    block |چون نجاسات بواطن شد عیان|
  block
    block |چون نجس خواندست کافر را خدا|
    block |آن نجاست نیست بر ظاهر ورا|
  block
    block |ظاهر کافر ملوث نیست زین|
    block |آن نجاست هست در اخلاق و دین|
  block
    block |این نجاست بویش آید بیست گام|
    block |و آن نجاست بویش از ری تا بشام|
  block
    block |بلک بویش آسمانها بر رود|
    block |بر دماغ حور و رضوان بر شود|
  block
    block |اینچ می‌گویم به قدر فهم تست|
    block |مردم اندر حسرت فهم درست|
  block
    block |فهم آبست و وجود تن سبو|
    block |چون سبو بشکست ریزد آب ازو|
  block
    block |این سبو را پنج سوراخست ژرف|
    block |اندرو نه آب ماند خود نه برف|
  block
    block |امر غضوا غضة ابصارکم|
    block |هم شنیدی راست ننهادی تو سم|
  block
    block |از دهانت نطق فهمت را برد|
    block |گوش چون ریگست فهمت را خورد|
  block
    block |همچنین سوراخهای دیگرت|
    block |می‌کشاند آب فهم مضمرت|
  block
    block |گر ز دریا آب را بیرون کنی|
    block |بی عوض آن بحر را هامون کنی|
  block
    block |بیگهست ار نه بگویم حال را|
    block |مدخل اعواض را و ابدال را|
  block
    block |کان عوضها و آن بدلها بحر را|
    block |از کجا آید ز بعد خرجها|
  block
    block |صد هزاران جانور زو می‌خورند|
    block |ابرها هم از برونش می‌برند|
  block
    block |باز دریا آن عوضها می‌کشد|
    block |از کجا دانند اصحاب رشد|
  block
    block |قصه‌ها آغاز کردیم از شتاب|
    block |ماند بی مخلص درون این کتاب|
  block
    block |ای ضیاء الحق حسام الدین راد|
    block |که فلک و ارکان چو تو شاهی نزاد|
  block
    block |تو بنادر آمدی در جان و دل|
    block |ای دل و جان از قدوم تو خجل|
  block
    block |چند کردم مدح قوم ما مضی|
    block |قصد من زانها تو بودی ز اقتضا|
  block
    block |خانهٔ خود را شناسد خود دعا|
    block |تو بنام هر که خواهی کن ثنا|
  block
    block |بهر کتمان مدیح از نا محل|
    block |حق نهادست این حکایات و مثل|
  block
    block |گر چه آن مدح از تو هم آمد خجل|
    block |لیک بپذیرد خدا جهد المقل|
  block
    block |حق پذیرد کسره‌ای دارد معاف|
    block |کز دو دیدهٔ کور دو قطره کفاف|
  block
    block |مرغ و ماهی داند آن ابهام را|
    block |که ستودم مجمل این خوش‌نام را|
  block
    block |تا برو آه حسودان کم وزد|
    block |تا خیالش را به دندان کم گزد|
  block
    block |خود خیالش را کجا یابد حسود|
    block |در وثاق موش طوطی کی غنود|
  block
    block |آن خیال او بود از احتیال|
    block |موی ابروی ویست آن نه هلال|
  block
    block |مدح تو گویم برون از پنج و هفت|
    block |بر نویس اکنون دقوقی پیش رفت|