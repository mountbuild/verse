
block |وحی آمدن از حق تعالی به موسی کی بیاموزش چیزی کی استدعا کند یا بعضی از آن|
  block
    block |گفت یزدان تو بده بایست او|
    block |برگشا در اختیار آن دست او|
  block
    block |اختیار آمد عبادت را نمک|
    block |ورنه می‌گردد بناخواه این فلک|
  block
    block |گردش او را نه اجر و نه عقاب|
    block |که اختیار آمد هنر وقت حساب|
  block
    block |جمله عالم خود مسبح آمدند|
    block |نیست آن تسبیح جبری مزدمند|
  block
    block |تیغ در دستش نه از عجزش بکن|
    block |تا که غازی گردد او یا راه‌زن|
  block
    block |زانک کرمنا شد آدم ز اختیار|
    block |نیم زنبور عسل شد نیم مار|
  block
    block |مومنان کان عسل زنبوروار|
    block |کافران خود کان زهری همچو مار|
  block
    block |زانک مؤمن خورد بگزیده نبات|
    block |تا چو نحلی گشت ریق او حیات|
  block
    block |باز کافر خورد شربت از صدید|
    block |هم ز قوتش زهر شد در وی پدید|
  block
    block |اهل الهام خدا عین الحیات|
    block |اهل تسویل هوا سم الممات|
  block
    block |در جهان این مدح و شاباش و زهی|
    block |ز اختیارست و حفاظ آگهی|
  block
    block |جمله رندان چونک در زندان بوند|
    block |متقی و زاهد و حق‌خوان شوند|
  block
    block |چونک قدرت رفت کاسد شد عمل|
    block |هین که تا سرمایه نستاند اجل|
  block
    block |قدرتت سرمایهٔ سودست هین|
    block |وقت قدرت را نگه دار و ببین|
  block
    block |آدمی بر خنگ کرمنا سوار|
    block |در کف درکش عنان اختیار|
  block
    block |باز موسی داد پند او را بمهر|
    block |که مرادت زرد خواهد کرد چهر|
  block
    block |ترک این سودا بگو وز حق بترس|
    block |دیو دادستت برای مکر درس|