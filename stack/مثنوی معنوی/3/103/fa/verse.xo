
block |انکار کردن آن جماعت بر دعا و شفاعت دقوقی و پریدن ایشان و ناپیدا شدن در پردهٔ غیب و حیران شدن دقوقی کی در هوا رفتند یا در زمین|
  block
    block |چون رهید آن کشتی و آمد بکام|
    block |شد نماز آن جماعت هم تمام|
  block
    block |فجفجی افتادشان با همدگر|
    block |کین فضولی کیست از ما ای پدر|
  block
    block |هر یکی با آن دگر گفتند سر|
    block |از پس پشت دقوقی مستتر|
  block
    block |گفت هر یک من نکردستم کنون|
    block |این دعا نه از برون نه از درون|
  block
    block |گفت مانا این امام ما ز درد|
    block |بوالفضولانه مناجاتی بکرد|
  block
    block |گفت آن دیگر که ای یار یقین|
    block |مر مرا هم می‌نماید این چنین|
  block
    block |او فضولی بوده است از انقباض|
    block |کرد بر مختار مطلق اعتراض|
  block
    block |چون نگه کردم سپس تا بنگرم|
    block |که چه می‌گویند آن اهل کرم|
  block
    block |یک ازیشان را ندیدم در مقام|
    block |رفته بودند از مقام خود تمام|
  block
    block |نه به چپ نه راست نه بالا نه زیر|
    block |چشم تیز من نشد بر قوم چیر|
  block
    block |درها بودند گویی آب گشت|
    block |نه نشان پا و نه گردی بدشت|
  block
    block |در قباب حق شدند آن دم همه|
    block |در کدامین روضه رفتند آن رمه|
  block
    block |درتحیر ماندم کین قوم را|
    block |چون بپوشانید حق بر چشم ما|
  block
    block |آنچنان پنهان شدند از چشم او|
    block |مثل غوطهٔ ماهیان در آب جو|
  block
    block |سالها درحسرت ایشان بماند|
    block |عمرها در شوق ایشان اشک راند|
  block
    block |تو بگویی مرد حق اندر نظر|
    block |کی در آرد با خدا ذکر بشر|
  block
    block |خر ازین می‌خسپد اینجا ای فلان|
    block |که بشر دیدی تو ایشان را نه جان|
  block
    block |کار ازین ویران شدست ای مرد خام|
    block |که بشر دیدی مر ایشان را چو عام|
  block
    block |تو همان دیدی که ابلیس لعین|
    block |گفت من از آتشم آدم ز طین|
  block
    block |چشم ابلیسانه را یک دم ببند|
    block |چند بینی صورت آخر چند چند|
  block
    block |ای دقوقی با دو چشم همچو جو|
    block |هین مبر اومید ایشان را بجو|
  block
    block |هین بجو که رکن دولت جستن است|
    block |هر گشادی در دل اندر بستن است|
  block
    block |از همه کار جهان پرداخته|
    block |کو و کو می‌گو بجان چون فاخته|
  block
    block |نیک بنگر اندرین ای محتجب|
    block |که دعا را بست حق در استجب|
  block
    block |هر که را دل پاک شد از اعتلال|
    block |آن دعااش می‌رود تا ذوالجلال|