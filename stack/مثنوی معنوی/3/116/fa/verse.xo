
block |بیان آنک نفس آدمی بجای آن خونیست کی مدعی گاو گشته بود و آن گاو کشنده عقلست و داود حقست یا شیخ  کی نایب حق است کی بقوت و یاری او تواند ظالم را کشتن و توانگر شدن  به روزی بی‌کسب و بی‌حساب|
  block
    block |نفس خود را کش جهانی را زنده کن|
    block |خواجه را کشتست او را بنده کن|
  block
    block |مدعی گاو نفس تست هین|
    block |خویشتن را خواجه کردست و مهین|
  block
    block |آن کشندهٔ گاو عقل تست رو|
    block |بر کشنده گاو تن منکر مشو|
  block
    block |عقل اسیرست و همی خواهد ز حق|
    block |روزیی بی رنج و نعمت بر طبق|
  block
    block |روزی بی رنج او موقوف چیست|
    block |آنک بکشد گاو را کاصل بدیست|
  block
    block |نفس گوید چون کشی تو گاو من|
    block |زانک گاو نفس باشد نقش تن|
  block
    block |خواجه‌زادهٔ عقل مانده بی‌نوا|
    block |نفس خونی خواجه گشت و پیشوا|
  block
    block |روزی بی‌رنج می‌دانی که چیست|
    block |قوت ارواحست و ارزاق نبیست|
  block
    block |لیک موقوفست بر قربان گاو|
    block |گنج اندر گاو دان ای کنج‌کاو|
  block
    block |دوش چیزی خورده‌ام ور نه تمام|
    block |دادمی در دست فهم تو زمام|
  block
    block |دوش چیزی خورده‌ام افسانه است|
    block |هرچه می‌آید ز پنهان خانه است|
  block
    block |چشم بر اسباب از چه دوختیم|
    block |گر ز خوش‌چشمان کرشم آموختیم|
  block
    block |هست بر اسباب اسبابی دگر|
    block |در سبب منگر در آن افکن نظر|
  block
    block |انبیا در قطع اسباب آمدند|
    block |معجزات خویش بر کیوان زدند|
  block
    block |بی‌سبب مر بحر را بشکافتند|
    block |بی زراعت چاش گندم یافتند|
  block
    block |ریگها هم آرد شد از سعیشان|
    block |پشم بز ابریشم آمد کش‌کشان|
  block
    block |جمله قرآن هست در قطع سبب|
    block |عز درویش و هلاک بولهب|
  block
    block |مرغ بابیلی دو سه سنگ افکند|
    block |لشکر زفت حبش را بشکند|
  block
    block |پیل را سوراخ سوراخ افکند|
    block |سنگ مرغی کو به بالا پر زند|
  block
    block |دم گاو کشته بر مقتول زن|
    block |تا شود زنده همان دم در کفن|
  block
    block |حلق‌ببریده جهد از جای خویش|
    block |خون خود جوید ز خون‌پالای خویش|
  block
    block |همچنین ز آغاز قرآن تا تمام|
    block |رفض اسبابست و علت والسلام|
  block
    block |کشف این نه از عقل کارافزا شود|
    block |بندگی کن تا ترا پیداشود|
  block
    block |بند معقولات آمد فلسفی|
    block |شهسوار عقل عقل آمد صفی|
  block
    block |عقل عقلت مغز و عقل تست پوست|
    block |معدهٔ حیوان همیشه پوست‌جوست|
  block
    block |مغزجوی از پوست دارد صد ملال|
    block |مغز نغزان را حلال آمد حلال|
  block
    block |چونک قشر عقل صد برهان دهد|
    block |عقل کل کی گام بی ایقان نهد|
  block
    block |عقل دفترها کند یکسر سیاه|
    block |عقل عقل آفاق دارد پر ز ماه|
  block
    block |از سیاهی و سپیدی فارغست|
    block |نور ماهش بر دل و جان بازغست|
  block
    block |این سیاه و این سپید ار قدر یافت|
    block |زان شب قدرست کاختروار تافت|
  block
    block |قیمت همیان و کیسه از زرست|
    block |بی ز زر همیان و کیسه ابترست|
  block
    block |همچنانک قدر تن از جان بود|
    block |قدر جان از پرتو جانان بود|
  block
    block |گر بدی جان زنده بی پرتو کنون|
    block |هیچ گفتی کافران را میتون|
  block
    block |هین بگو که ناطقه جو می‌کند|
    block |تا به قرنی بعد ما آبی رسد|
  block
    block |گرچه هر قرنی سخن‌آری بود|
    block |لیک گفت سالفان یاری بود|
  block
    block |نه که هم توریت و انجیل و زبور|
    block |شد گواه صدق قرآن ای شکور|
  block
    block |روزی بی‌رنج جو و بی‌حساب|
    block |کز بهشتت آورد جبریل سیب|
  block
    block |بلک رزقی از خداوند بهشت|
    block |بی‌صداع باغبان بی رنج کشت|
  block
    block |زانک نفع نان در آن نان داد اوست|
    block |بدهدت آن نفع بی توسیط پوست|
  block
    block |ذوق پنهان نقش نان چون سفره‌ایست|
    block |نان بی سفره ولی را بهره‌ایست|
  block
    block |رزق جانی کی بری با سعی و جست|
    block |جز به عدل شیخ کو داود تست|
  block
    block |نفس چون با شیخ بیند کام تو|
    block |از بن دندان شود او رام تو|
  block
    block |صاحب آن گاو رام آنگاه شد|
    block |کز دم داود او آگاه شد|
  block
    block |عقل گاهی غالب آید در شکار|
    block |برسگ نفست که باشد شیخ یار|
  block
    block |نفس اژدرهاست با صد زور و فن|
    block |روی شیخ او را زمرد دیده کن|
  block
    block |گر تو صاحب گاو را خواهی زبون|
    block |چون خران سیخش کن آن سو ای حرون|
  block
    block |چون به نزدیک ولی الله شود|
    block |آن زبان صد گزش کوته شود|
  block
    block |صد زبان و هر زبانش صد لغت|
    block |زرق و دستانش نیاید در صفت|
  block
    block |مدعی گاو نفس آمد فصیح|
    block |صد هزاران حجت آرد ناصحیح|
  block
    block |شهر را بفریبد الا شاه را|
    block |ره نتاند زد شه آگاه را|
  block
    block |نفس را تسبیح و مصحف در یمین|
    block |خنجر و شمشیر اندر آستین|
  block
    block |مصحف و سالوس او باور مکن|
    block |خویش با او هم‌سر و هم‌سر مکن|
  block
    block |سوی حوضت آورد بهر وضو|
    block |واندر اندازد ترا در قعر او|
  block
    block |عقل نورانی و نیکو طالبست|
    block |نفس ظلمانی برو چون غالبست|
  block
    block |زانک او در خانه عقل تو غریب|
    block |بر در خود سگ بود شیر مهیب|
  block
    block |باش تا شیران سوی بیشه روند|
    block |وین سگان کور آنجا بگروند|
  block
    block |مکر نفس و تن نداند عام شهر|
    block |او نگردد جز بوحی القلب قهر|
  block
    block |هر که جنس اوست یار او شود|
    block |جز مگر داود کان شیخت بود|
  block
    block |کو مبدل گشت و جنس تن نماند|
    block |هر که را حق در مقام دل نشاند|
  block
    block |خلق جمله علتی‌اند از کمین|
    block |یار علت می‌شود علت یقین|
  block
    block |هر خسی دعوی داودی کند|
    block |هر که بی تمییز کف در وی زند|
  block
    block |از صیادی بشنود آواز طیر|
    block |مرغ ابله می‌کند آن سوی سیر|
  block
    block |نقد را از نقل نشناسد غویست|
    block |هین ازو بگریز اگر چه معنویست|
  block
    block |رسته و بر بسته پیش او یکیست|
    block |گر یقین دعوی کند او در شکیست|
  block
    block |این چنین کس گر ذکی مطلقست|
    block |چونش این تمییز نبود احمقست|
  block
    block |هین ازو بگریز چون آهو ز شیر|
    block |سوی او مشتاق ای دانا دلیر|