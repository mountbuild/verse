
block |سر آغاز|
  block
    block |ای ضیاء الحق حسام الدین بیار|
    block |این سوم دفتر که سنت شد سه بار|
  block
    block |بر گشا گنجینهٔ اسرار را|
    block |در سوم دفتر بهل اعذار را|
  block
    block |قوتت از قوت حق می‌زهد|
    block |نه از عروقی کز حرارت می‌جهد|
  block
    block |این چراغ شمس کو روشن بود|
    block |نه از فتیل و پنبه و روغن بود|
  block
    block |سقف گردون کو چنین دایم بود|
    block |نه از طناب و استنی قایم بود|
  block
    block |قوت جبریل از مطبخ نبود|
    block |بود از دیدار خلاق وجود|
  block
    block |همچنان این قوت ابدال حق|
    block |هم ز حق دان نه از طعام و از طبق|
  block
    block |جسمشان را هم ز نور اسرشته‌اند|
    block |تا ز روح و از ملک بگذشته‌اند|
  block
    block |چونک موصوفی باوصاف جلیل|
    block |ز آتش امراض بگذر چون خلیل|
  block
    block |گردد آتش بر تو هم برد و سلام|
    block |ای عناصر مر مزاجت را غلام|
  block
    block |هر مزاجی را عناصر مایه‌است|
    block |وین مزاجت برتر از هر پایه است|
  block
    block |این مزاجت از جهان منبسط|
    block |وصف وحدت را کنون شد ملتقط|
  block
    block |ای دریغا عرصهٔ افهام خلق|
    block |سخت تنگ آمد ندارد خلق حلق|
  block
    block |ای ضیاء الحق بحذق رای تو|
    block |حلق بخشد سنگ را حلوای تو|
  block
    block |کوه طور اندر تجلی حلق یافت|
    block |تا که می نوشید و می را بر نتافت|
  block
    block |صار دکا منه وانشق الجبل|
    block |هل رایتم من جبل رقص الجمل|
  block
    block |لقمه‌بخشی آید از هر کس به کس|
    block |حلق‌بخشی کار یزدانست و بس|
  block
    block |حلق بخشد جسم را و روح را|
    block |حلق بخشد بهر هر عضوت جدا|
  block
    block |این گهی بخشد که اجلالی شوی|
    block |وز دغا و از دغل خالی شوی|
  block
    block |تا نگویی سر سلطان را به کس|
    block |تا نریزی قند را پیش مگس|
  block
    block |گوش آنکس نوشد اسرار جلال|
    block |کو چو سوسن صدزبان افتاد و لال|
  block
    block |حلق بخشد خاک را لطف خدا|
    block |تا خورد آب و بروید صد گیا|
  block
    block |باز خاکی را ببخشد حلق و لب|
    block |تا گیاهش را خورد اندر طلب|
  block
    block |چون گیاهش خورد حیوان گشت زفت|
    block |گشت حیوان لقمهٔ انسان و رفت|
  block
    block |باز خاک آمد شد اکال بشر|
    block |چون جدا شد از بشر روح و بصر|
  block
    block |ذره‌ها دیدم دهانشان جمله باز|
    block |گر بگویم خوردشان گردد دراز|
  block
    block |برگها را برگ از انعام او|
    block |دایگان را دایه لطف عام او|
  block
    block |رزقها را رزقها او می‌دهد|
    block |زانک گندم بی غذایی چون زهد|
  block
    block |نیست شرح این سخن را منتهی|
    block |پاره‌ای گفتم بدانی پاره‌ها|
  block
    block |جمله عالم آکل و ماکول دان|
    block |باقیان را مقبل و مقبول دان|
  block
    block |این جهان و ساکنانش منتشر|
    block |وان جهان و سالکانش مستمر|
  block
    block |این جهان و عاشقانش منقطع|
    block |اهل آن عالم مخلد مجتمع|
  block
    block |پس کریم آنست کو خود را دهد|
    block |آب حیوانی که ماند تا ابد|
  block
    block |باقیات الصالحات آمد کریم|
    block |رسته از صد آفت و اخطار و بیم|
  block
    block |گر هزارانند یک کس بیش نیست|
    block |چون خیالاتی عدد اندیش نیست|
  block
    block |آکل و ماکول را حلقست و نای|
    block |غالب و مغلوب را عقلست و رای|
  block
    block |حلق بخشید او عصای عدل را|
    block |خورد آن چندان عصا و حبل را|
  block
    block |واندرو افزون نشد زان جمله اکل|
    block |زانک حیوانی نبودش اکل و شکل|
  block
    block |مر یقین را چون عصا هم حلق داد|
    block |تا بخورد او هر خیالی را که زاد|
  block
    block |پس معانی را چو اعیان حلقهاست|
    block |رازق حلق معانی هم خداست|
  block
    block |پس ز مه تا ماهی هیچ از خلق نیست|
    block |که بجذب مایه او را حلق نیست|
  block
    block |حلق جان از فکر تن خالی شود|
    block |آنگهان روزیش اجلالی شود|
  block
    block |شرط تبدیل مزاج آمد بدان|
    block |کز مزاج بد بود مرگ بدان|
  block
    block |چون مزاج آدمی گل‌خوار شد|
    block |زرد و بدرنگ و سقیم و خوار شد|
  block
    block |چون مزاج زشت او تبدیل یافت|
    block |رفت زشتی از رخش چون شمع تافت|
  block
    block |دایه‌ای کو طفل شیرآموز را|
    block |تا بنعمت خوش کند پدفوز را|
  block
    block |گر ببندد راه آن پستان برو|
    block |برگشاید راه صد بستان برو|
  block
    block |زانک پستان شد حجاب آن ضعیف|
    block |از هزاران نعمت و خوان و رغیف|
  block
    block |پس حیات ماست موقوف فطام|
    block |اندک اندک جهد کن تم الکلام|
  block
    block |چون جنین بد آدمی بد خون غذا|
    block |از نجس پاکی برد مؤمن کذا|
  block
    block |از فطام خون غذااش شیر شد|
    block |وز فطام شیر لقمه‌گیر شد|
  block
    block |وز فطام لقمه لقمانی شود|
    block |طالب اشکار پنهانی شود|
  block
    block |گر جنین را کس بگفتی در رحم|
    block |هست بیرون عالمی بس منتظم|
  block
    block |یک زمینی خرمی با عرض و طول|
    block |اندرو صد نعمت و چندین اکول|
  block
    block |کوهها و بحرها و دشتها|
    block |بوستانها باغها و کشتها|
  block
    block |آسمانی بس بلند و پر ضیا|
    block |آفتاب و ماهتاب و صد سها|
  block
    block |از جنوب و از شمال و از دبور|
    block |باغها دارد عروسیها و سور|
  block
    block |در صفت ناید عجایبهای آن|
    block |تو درین ظلمت چه‌ای در امتحان|
  block
    block |خون خوری در چارمیخ تنگنا|
    block |در میان حبس و انجاس و عنا|
  block
    block |او بحکم حال خود منکر بدی|
    block |زین رسالت معرض و کافر شدی|
  block
    block |کین محالست و فریبست و غرور|
    block |زانک تصویری ندارد وهم کور|
  block
    block |جنس چیزی چون ندید ادراک او|
    block |نشنود ادراک منکرناک او|
  block
    block |همچنانک خلق عام اندر جهان|
    block |زان جهان ابدال می‌گویندشان|
  block
    block |کین جهان چاهیست بس تاریک و تنگ|
    block |هست بیرون عالمی بی بو و رنگ|
  block
    block |هیچ در گوش کسی زیشان نرفت|
    block |کین طمع آمد حجاب ژرف و زفت|
  block
    block |گوش را بندد طمع از استماع|
    block |چشم را بندد غرض از اطلاع|
  block
    block |همچنانک آن جنین را طمع خون|
    block |کان غذای اوست در اوطان دون|
  block
    block |از حدیث این جهان محجوب کرد|
    block |غیر خون او می‌نداند چاشت خورد|