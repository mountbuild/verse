
block |داد خواستن پشه از باد به حضرت سلیمان علیه السلام|
  block
    block |پشه آمد از حدیقه وز گیاه|
    block |وز سلیمان گشت پشه دادخواه|
  block
    block |کای سلیمان معدلت می‌گستری|
    block |بر شیاطین و آدمی‌زاد و پری|
  block
    block |مرغ و ماهی در پناه عدل تست|
    block |کیست آن گم‌گشته کش فضلت نجست|
  block
    block |داد ده ما را که بس زاریم ما|
    block |بی‌نصیب از باغ و گلزاریم ما|
  block
    block |مشکلات هر ضعیفی از تو حل|
    block |پشه باشد در ضعیفی خود مثل|
  block
    block |شهره ما در ضعف و اشکسته‌پری|
    block |شهره تو در لطف و مسکین‌پروری|
  block
    block |ای تو در اطباق قدرت منتهی|
    block |منتهی ما در کمی و بی‌رهی|
  block
    block |داد ده ما را ازین غم کن جدا|
    block |دست گیر ای دست تو دست خدا|
  block
    block |پس سلیمان گفت ای انصاف‌جو|
    block |داد و انصاف از که میخواهی بگو|
  block
    block |کیست آن کالم که از باد و بروت|
    block |ظلم کردست و خراشیدست روت|
  block
    block |ای عجب در عهد ما ظالم کجاست|
    block |کو نه اندر حبس و در زنجیر ماست|
  block
    block |چونک ما زادیم ظلم آن روز مرد|
    block |پس بعهد ما کی ظلمی پیش برد|
  block
    block |چون بر آمد نور ظلمت نیست شد|
    block |ظلم را ظلمت بود اصل و عضد|
  block
    block |نک شیاطین کسب و خدمت می‌کنند|
    block |دیگران بسته باصفادند و بند|
  block
    block |اصل ظلم ظالمان از دیو بود|
    block |دیو در بندست استم چون نمود|
  block
    block |ملک زان دادست ما را کن فکان|
    block |تا ننالد خلق سوی آسمان|
  block
    block |تا به بالا بر نیاید دودها|
    block |تا نگردد مضطرب چرخ و سها|
  block
    block |تا نلرزد عرش از ناله یتیم|
    block |تا نگردد از ستم جانی سقیم|
  block
    block |زان نهادیم از ممالک مذهبی|
    block |تا نیاید بر فلکها یا ربی|
  block
    block |منگر ای مظلوم سوی آسمان|
    block |کاسمانی شاه داری در زمان|
  block
    block |گفت پشه داد من از دست باد|
    block |کو دو دست ظلم بر ما بر گشاد|
  block
    block |ما ز ظلم او به تنگی اندریم|
    block |با لب بسته ازو خون می‌خوریم|