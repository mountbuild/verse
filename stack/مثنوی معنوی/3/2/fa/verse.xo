
block |قصهٔ خورندگان پیل‌بچه از حرص و  ترک نصیحت ناصح|
  block
    block |آن شنیدی تو که در هندوستان|
    block |دید دانایی گروهی دوستان|
  block
    block |گرسنه مانده شده بی‌برگ و عور|
    block |می‌رسیدند از سفر از راه دور|
  block
    block |مهر داناییش جوشید و بگفت|
    block |خوش سلامیشان و چون گلبن شکفت|
  block
    block |گفت دانم کز تجوع وز خلا|
    block |جمع آمد رنجتان زین کربلا|
  block
    block |لیک الله الله ای قوم جلیل|
    block |تا نباشد خوردتان فرزند پیل|
  block
    block |پیل هست این سو که اکنون می‌روید|
    block |پیل‌زاده مشکرید و بشنوید|
  block
    block |پیل‌بچگانند اندر راهتان|
    block |صید ایشان هست بس دلخواهتان|
  block
    block |بس ضعیف‌اند و لطیف و بس سمین|
    block |لیک مادر هست طالب در کمین|
  block
    block |از پی فرزند صد فرسنگ راه|
    block |او بگردد در حنین و آه آه|
  block
    block |آتش و دود آید از خرطوم او|
    block |الحذر زان کودک مرحوم او|
  block
    block |اولیا اطفال حق‌اند ای پسر|
    block |غایبی و حاضری بس با خبر|
  block
    block |غایبی مندیش از نقصانشان|
    block |کو کشد کین از برای جانشان|
  block
    block |گفت اطفال من‌اند این اولیا|
    block |در غریبی فرد از کار و کیا|
  block
    block |از برای امتحان خوار و یتیم|
    block |لیک اندر سر منم یار و ندیم|
  block
    block |پشت‌دار جمله عصمتهای من|
    block |گوییا هستند خود اجزای من|
  block
    block |هان و هان این دلق‌پوشان من‌اند|
    block |صد هزار اندر هزار و یک تن‌اند|
  block
    block |ورنه کی کردی به یک چوبی هنر|
    block |موسیی فرعون را زیر و زبر|
  block
    block |ورنه کی کردی به یک نفرین بد|
    block |نوح شرق و غرب را غرقاب خود|
  block
    block |بر نکندی یک دعای لوط راد|
    block |جمله شهرستانشان را بی مراد|
  block
    block |گشت شهرستان چون فردوسشان|
    block |دجلهٔ آب سیه رو بین نشان|
  block
    block |سوی شامست این نشان و این خبر|
    block |در ره قدسش ببینی در گذر|
  block
    block |صد هزاران ز انبیای حق‌پرست|
    block |خود بهر قرنی سیاستها بدست|
  block
    block |گر بگویم وین بیان افزون شود|
    block |خود جگر چه بود که کهها خون شود|
  block
    block |خون شود کهها و باز آن بفسرد|
    block |تو نبینی خون شدن کوری و رد|
  block
    block |طرفه کوری دوربین تیزچشم|
    block |لیک از اشتر نبیند غیر پشم|
  block
    block |مو بمو بیند ز صرفه حرص انس|
    block |رقص بی مقصود دارد همچو خرس|
  block
    block |رقص آنجا کن که خود را بشکنی|
    block |پنبه را از ریش شهوت بر کنی|
  block
    block |رقص و جولان بر سر میدان کنند|
    block |رقص اندر خون خود مردان کنند|
  block
    block |چون رهند از دست خود دستی زنند|
    block |چون جهند از نقص خود رقصی کنند|
  block
    block |مطربانشان از درون دف می‌زنند|
    block |بحرها در شورشان کف می‌زنند|
  block
    block |تو نبینی لیک بهر گوششان|
    block |برگها بر شاخها هم کف‌زنان|
  block
    block |تو نبینی برگها را کف زدن|
    block |گوش دل باید نه این گوش بدن|
  block
    block |گوش سر بر بند از هزل و دروغ|
    block |تا ببینی شهر جان با فروغ|
  block
    block |سر کشد گوش محمد در سخن|
    block |کش بگوید در نبی حق هو اذن|
  block
    block |سر به سر گوشست و چشم است این نبی|
    block |تازه زو ما مرضعست او ما صبی|
  block
    block |این سخن پایان ندارد باز ران|
    block |سوی اهل پیل و بر آغاز ران|