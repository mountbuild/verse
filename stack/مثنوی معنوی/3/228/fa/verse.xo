
block |یافتن عاشق معشوق را و بیان آنک جوینده یابنده بود کی و من یعمل مثقال ذرة خیرا یره|
  block
    block |کان جوان در جست و جو بد هفت سال|
    block |از خیال وصل گشته چون خیال|
  block
    block |سایهٔ حق بر سر بنده بود|
    block |عاقبت جوینده یابنده بود|
  block
    block |گفت پیغامبر که چون کوبی دری|
    block |عاقبت زان در برون آید سری|
  block
    block |چون نشینی بر سر کوی کسی|
    block |عاقبت بینی تو هم روی کسی|
  block
    block |چون ز چاهی می‌کنی هر روز خاک|
    block |عاقبت اندر رسی در آب پاک|
  block
    block |جمله دانند این اگر تو نگروی|
    block |هر چه می‌کاریش روزی بدروی|
  block
    block |سنگ بر آهن زدی آتش نجست|
    block |این نباشد ور بباشد نادرست|
  block
    block |آنک روزی نیستش بخت و نجات|
    block |ننگرد عقلش مگر در نادرات|
  block
    block |کان فلان کس کشت کرد و بر نداشت|
    block |و آن صدف برد و صدف گوهر نداشت|
  block
    block |بلعم باعور و ابلیس لعین|
    block |سود نامدشان عبادتها و دین|
  block
    block |صد هزاران انبیا و ره‌روان|
    block |ناید اندر خاطر آن بدگمان|
  block
    block |این دو را گیرد که تاریکی دهد|
    block |در دلش ادبار جز این کی نهد|
  block
    block |بس کسا که نان خورد دلشاد او|
    block |مرگ او گردد بگیرد در گلو|
  block
    block |پس تو ای ادبار رو هم نان مخور|
    block |تا نیفتی همچو او در شور و شر|
  block
    block |صد هزاران خلق نانها می‌خورند|
    block |زور می‌یابند و جان می‌پرورند|
  block
    block |تو بدان نادر کجا افتاده‌ای|
    block |گر نه محرومی و ابله زاده‌ای|
  block
    block |این جهان پر آفتاب و نور ماه|
    block |او بهشته سر فرو برده به چاه|
  block
    block |که اگر حقست پس کو روشنی|
    block |سر ز چه بردار و بنگر ای دنی|
  block
    block |جمله عالم شرق و غرب آن نور یافت|
    block |تا تو در چاهی نخواهد بر تو تافت|
  block
    block |چه رها کن رو به ایوان و کروم|
    block |کم ستیز اینجا بدان کاللج شوم|
  block
    block |هین مگو کاینک فلانی کشت کرد|
    block |در فلان سالی ملخ کشتش بخورد|
  block
    block |پس چرا کارم که اینجا خوف هست|
    block |من چرا افشانم این گندم ز دست|
  block
    block |و آنک او نگذاشت کشت و کار را|
    block |پر کند کوری تو انبار را|
  block
    block |چون دری می‌کوفت او از سلوتی|
    block |عاقبت در یافت روزی خلوتی|
  block
    block |جست از بیم عسس شب او به باغ|
    block |یار خود را یافت چون شمع و چراغ|
  block
    block |گفت سازندهٔ سبب را آن نفس|
    block |ای خدا تو رحمتی کن بر عسس|
  block
    block |ناشناسا تو سببها کرده‌ای|
    block |از در دوزخ بهشتم برده‌ای|
  block
    block |بهر آن کردی سبب این کار را|
    block |تا ندارم خوار من یک خار را|
  block
    block |در شکست پای بخشد حق پری|
    block |هم ز قعر چاه بگشاید دری|
  block
    block |تو مبین که بر درختی یا به چاه|
    block |تو مرا بین که منم مفتاح راه|
  block
    block |گر تو خواهی باقی این گفت و گو|
    block |ای اخی در دفتر چارم بجو|