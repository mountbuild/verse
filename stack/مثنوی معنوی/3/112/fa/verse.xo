
block |عزم کردن داود علیه السلام به خواندن خلق بدان صحرا کی راز آشکارا کند و  حجتها را همه قطع کند|
  block
    block |گفت ای یاران زمان آن رسید|
    block |کان سر مکتوم او گردد پدید|
  block
    block |جمله برخیزید تا بیرون رویم|
    block |تا بر آن سر نهان واقف شویم|
  block
    block |در فلان صحرا درختی هست زفت|
    block |شاخهااش انبه و بسیار و چفت|
  block
    block |سخت راسخ خیمه‌گاه و میخ او|
    block |بوی خون می‌آیدم از بیخ او|
  block
    block |خون شدست اندر بن آن خوش درخت|
    block |خواجه راکشتست این منحوس‌بخت|
  block
    block |تا کنون حلم خدا پوشید آن|
    block |آخر از ناشکری آن قلتبان|
  block
    block |که عیال خواجه را روزی ندید|
    block |نه بنوروز و نه موسمهای عید|
  block
    block |بی‌نوایان را به یک لقمه نجست|
    block |یاد ناورد او ز حقهای نخست|
  block
    block |تا کنون از بهر یک گاو این لعین|
    block |می‌زند فرزند او را در زمین|
  block
    block |او بخود برداشت پرده از گناه|
    block |ورنه می‌پوشید جرمش را اله|
  block
    block |کافر و فاسق درین دور گزند|
    block |پرده خود را بخود بر می‌درند|
  block
    block |ظلم مستورست در اسرار جان|
    block |می‌نهد ظالم بپیش مردمان|
  block
    block |که ببینیدم که دارم شاخها|
    block |گاو دوزخ را ببینید از ملا|