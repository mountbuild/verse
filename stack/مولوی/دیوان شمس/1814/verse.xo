
block |عشق تو آورد قدح پر ز بلای دل من|
  block
    block |عشق تو آورد قدح پر ز بلای دل من|
    block |گفتم می می نخورم گفت برای دل من|
  block
    block |داد می معرفتش با تو بگویم صفتش|
    block |تلخ و گوارنده و خوش همچو وفای دل من|
  block
    block |از طرفی روح امین آمد و ما مست چنین|
    block |پیش دویدم که ببین کار و کیای دل من|
  block
    block |گفت که ای سر خدا روی به هر کس منما|
    block |شکر خدا کرد و ثنا بهر لقای دل من|
  block
    block |گفتم خود آن نشود عشق تو پنهان نشود|
    block |چیست که آن پرده شود پیش صفای دل من|
  block
    block |عشق چو خون خواره شود رستم بیچاره شود|
    block |کوه احد پاره شود آه چه جای دل من|
  block
    block |شاد دمی کان شه من آید در خرگه من|
    block |باز گشاید به کرم بند قبای دل من|
  block
    block |گوید که افسرده شدی بی‌من و پژمرده شدی|
    block |پیشتر آ تا بزند بر تو هوای دل من|
  block
    block |گویم کان لطف تو کو بنده خود را تو بجو|
    block |کیست که داند جز تو بند و گشای دل من|
  block
    block |گوید نی تازه شوی بی‌حد و اندازه شوی|
    block |تازه‌تر از نرگس و گل پیش صبای دل من|
  block
    block |گویم ای داده دوا لایق هر رنج و عنا|
    block |نیست مرا جز تو دوا ای تو دوای دل من|
  block
    block |میوه هر شاخ و شجر هست گوای دل او|
    block |روی چو زر اشک چو در هست گوای دل من|