
block |قره العین منی ای جان بلی|
  block
    block |قره العین منی ای جان بلی|
    block |ماه بدری گرد ما گردان بلی|
  block
    block |صد هزاران آفرین بر روی تو|
    block |می‌فرستد حوری و رضوان بلی|
  block
    block |ای چراغ و مشعله هفت آسمان|
    block |خاکیان را آمدی مهمان بلی|
  block
    block |از کمال رحمت و شاهنشهی|
    block |گنج آید جانب ویران بلی|
  block
    block |سرو رحمت چون خرامان شد به باغ|
    block |یابد ابلیس لعین ایمان بلی|
  block
    block |چون شکستی شیشه درویش را|
    block |واجب آید دادن تاوان بلی|
  block
    block |ملک بخشد مالک الملک از کرم|
    block |علم بخشد علم القرآن بلی|
  block
    block |آفتابی چون ز مشرق سر زند|
    block |ذره‌ها آیند در جولان بلی|
  block
    block |جاء ربک و الملائک چون رسید|
    block |هر محال اکنون شود امکان بلی|
  block
    block |در فتوح فتحت ابوابها|
    block |گرددت دشوارها آسان بلی|
  block
    block |امشب ای دلدار خواب آلود من|
    block |خواب را رانی ز نرگسدان بلی|
  block
    block |چشم نرگس چون به ترک خواب گفت|
    block |بر خورد از فرجه بستان بلی|
  block
    block |مغز خود را چون ز غفلت پاک روفت|
    block |بو برد از گلبن و ریحان بلی|
  block
    block |روز تا شب مست و شب تا روز مست|
    block |سخت شیرین باشد این دوران بلی|
  block
    block |بلبلا بر منبر گلبن بگو|
    block |هست محسن درخور احسان بلی|
  block
    block |چون فزون شد اشتهای مستمع|
    block |سنگ آرد منطق لقمان بلی|
  block
    block |از دیار مصر مر یعقوب را|
    block |ریح یوسف شد سوی کنعان بلی|
  block
    block |گر خمش باشی و سر پنهان کنی|
    block |سر شود پیدا از آن سلطان بلی|
  block
    block |خامشی صبر آمد و آثار صبر|
    block |هر فرج را می‌کشد از کان بلی|