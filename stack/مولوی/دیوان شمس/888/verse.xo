
block |زهره من بر فلک شکل دگر می‌رود|
  block
    block |زهره من بر فلک شکل دگر می‌رود|
    block |در دل و در دیده‌ها همچو نظر می‌رود|
  block
    block |چشم چو مریخ او مست ز تاریخ او|
    block |جان به سوی ناوکش همچو سپر می‌رود|
  block
    block |ابروی چون سنبله بی‌خبرست از مهش|
    block |گر خبرستش چرا فوق قمر می‌رود|
  block
    block |ذره چرا شد سوار بر سر کره هوا|
    block |چون سوی تو آفتاب جمله به سر می‌رود|
  block
    block |آن زحل از ابلهی جست زبردستیی|
    block |غافل از آن کاین فلک زیر و زبر می‌رود|
  block
    block |دل ز شب زلف تو دید رخ همچو روز|
    block |زین شب و روز او نهان همچو سحر می‌رود|
  block
    block |ترک فلک گاو را بر سر گردون ببست|
    block |کرد ندا در جهان کی به سفر می‌رود|
  block
    block |جامه کبود آسمان کرد ز دست قضا|
    block |این قدرش فهم نی کو به قدر می‌رود|
  block
    block |خاک دهان خشک را رعد بشارت دهد|
    block |کابر چو مشک سقا بهر مطر می‌رود|
  block
    block |اختر و ابر و فلک جنی و دیو و ملک|
    block |آخر ای بی‌یقین بهر بشر می‌رود|
  block
    block |پنبه برون کن ز گوش عقل و بصر را مپوش|
    block |کان صنم حله پوش سوی بصر می‌رود|
  block
    block |نای و دف و چنگ را از پی گوشی زنند|
    block |نقش جهان جانب نقش نگر می‌رود|
  block
    block |آن نظری جو که آن هست ز نور قدیم|
    block |کاین نظر ناریت همچو شرر می‌رود|
  block
    block |جنس رود سوی جنس بس بود این امتحان|
    block |شه سوی شه می‌رود خر سوی خر می‌رود|
  block
    block |هر چه نهال ترست جانب بستان برند|
    block |خشک چو هیزم شود زیر تبر می‌رود|
  block
    block |آب معانی بخور هر دم چون شاخ تر|
    block |شکر که در باغ عشق جوی شکر می‌رود|
  block
    block |بس کن از این امر و نهی بین که تو نفس حرون|
    block |چونش بگویی مرو لنگ بتر می‌رود|
  block
    block |جان سوی تبریز شد در هوس شمس دین|
    block |جان صدفست و سوی بحر گهر می‌رود|