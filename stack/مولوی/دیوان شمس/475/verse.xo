
block |بیا که عاشق ماهست وز اختران پیداست|
  block
    block |بیا که عاشق ماهست وز اختران پیداست|
    block |بدانک مست تجلی به ماه راه نماست|
  block
    block |میان روز شتر بر سر مناره رود|
    block |هر آنک گوید کو کو بدانک نابیناست|
  block
    block |بگرد عاشق اگر صد هزار خام بود|
    block |مرا دو چشم ببندی بگویمت که کجاست|
  block
    block |بیا به پیش من آ تا به گوش تو گویم|
    block |که از دهان و لب من پری رخی گویاست|
  block
    block |کسی که عاشق روی پری من باشد|
    block |نزاده است ز آدم نه مادرش حواست|
  block
    block |عجب مدار از آن کس که ماه ما را دید|
    block |چو آفتاب در آتش چو چرخ بی‌سر و پاست|
  block
    block |سر بریده نگر در میان خون غلطان|
    block |دمی قرار ندارد مگر سر یحیاست|
  block
    block |او آفتاب و چو ماهست آن سر بی‌تن|
    block |که روز و شب متقلب در این نشیب و علاست|
  block
    block |بر این بساط خرد را اگر خرد بودی|
    block |بیامدی و بگفتی که این چه کارافزاست|
  block
    block |کسی که چهره دل دید اوست اهل خرد|
    block |کسی که قامت جان یافت اوست کاهل صلاست|
  block
    block |در این چمن نظری کن به زعفران رویان|
    block |که روی زرد و دل درد داغ آن سیماست|
  block
    block |خموش باش مگو راز اگر خرد داری|
    block |ز ما خرد مطلب تا پری ما با ماست|
  block
    block |که برد مفخر تبریز شمس تبریزی|
    block |خرد ز حلقه مغزم که سخت حلقه رباست|