
block |صبح آمد و صحیفه مصقول برکشید|
  block
    block |صبح آمد و صحیفه مصقول برکشید|
    block |وز آسمان سپیده کافور بردمید|
  block
    block |صوفی چرخ خرقه و شال کبود خویش|
    block |تا جایگاه ناف به عمدا فرودرید|
  block
    block |رومی روز بعد هزیمت چو دست یافت|
    block |از تخت ملک زنگی شب را فروکشید|
  block
    block |زان سو که ترک شادی و هندوی غم رسید|
    block |آمد شدیست دایم و راهیست ناپدید|
  block
    block |یا رب سپاه شاه حبش تا کجا گریخت|
    block |ناگه سپاه قیصر روم از کجا رسید|
  block
    block |زین راه نابدید معما کی بو برد|
    block |آنک از شراب عشق ازل خورد یا چشید|
  block
    block |حیران شدست شب که کی رویش سیاه کرد|
    block |حیران شدست روز که خوبش که آفرید|
  block
    block |حیران شده زمین که چو نیمیش شد گیاه|
    block |نیمی دگر چرنده شد و زان همی‌چرید|
  block
    block |نیمیش شد خورنده و نیمیش خوردنی|
    block |نیمی حریص پاکی و نیمی دگر پلید|
  block
    block |شب مرد و زنده گشت حیاتست بعد مرگ|
    block |ای غم بکش مرا که حسینم توی یزید|
  block
    block |گوهر مزاد کرد که این را کی می‌خرد|
    block |کس را بها نبود همو خود ز خود خرید|
  block
    block |امروز ساقیا همه مهمان تو شدیم|
    block |هر شام قدر شد ز تو هر روز روز عید|
  block
    block |درده ز جام باده که یسقون من رحیق|
    block |کاندیشه را نبرد جز عشرت جدید|
  block
    block |رندان تشنه دل چو به اسراف می‌خورند|
    block |خود را چو گم کنند بیابند آن کلید|
  block
    block |پهلوی خم وحدت بگرفته‌ای مقام|
    block |با نوح و لوط و کرخی و شبلی و بایزید|
  block
    block |خاموش کن که جان ز فرح بال می‌زند|
    block |تا آن شراب در سر و رگ‌های جان دوید|