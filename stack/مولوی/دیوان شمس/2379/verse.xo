
block |بده آن باده جانی که چنانیم همه|
  block
    block |بده آن باده جانی که چنانیم همه|
    block |که می از جام و سر از پای ندانیم همه|
  block
    block |همه سرسبزتر از سوسن و از شاخ گلیم|
    block |روح مطلق شده و تابش جانیم همه|
  block
    block |همه دربند هوااند و هوا بنده ماست|
    block |که برون رفته از این دور زمانیم همه|
  block
    block |همچو سرنا بخروشیم به شکر لب یار|
    block |همه دکان بفروشیم که کانیم همه|
  block
    block |تاب مشرق تن ما را مثل سایه بخورد|
    block |که به صورت مثل کون و مکانیم همه|
  block
    block |زعفران رخ ما از حذر چشم بد است|
    block |ما حریف چمن و لاله ستانیم همه|
  block
    block |مصحف آریم و به ساقی همه سوگند خوریم|
    block |که جز از دست و کفت می‌نستانیم همه|
  block
    block |هر کی جان دارد از گلشن جان بوی برد|
    block |هر کی آن دارد دریافت که آنیم همه|
  block
    block |دل ما چون دل مرغ است ز اندیشه برون|
    block |که سبک دل شده زان رطل گرانیم همه|
  block
    block |ملکان تاج زر از عشق ره ما بدهند|
    block |که کمربخشتر از بخت جوانیم همه|
  block
    block |جان ما را به صف اول پیکار طلب|
    block |ز آنک در پیش روی تیر و سنانیم همه|
  block
    block |در پس پرده ظلمات بشر ننشینیم|
    block |ز آنک چون نور سحر پرده درانیم همه|
  block
    block |شام بودیم ز خورشید جهان صبح شدیم|
    block |گرگ بودیم کنون شهره شبانیم همه|
  block
    block |شمس تبریز چو بنمود رخ جان آرای|
    block |سوی او با دل و جان همچو روانیم همه|