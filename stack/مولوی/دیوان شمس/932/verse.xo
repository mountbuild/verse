
block |مها به دل نظری کن که دل تو را دارد|
  block
    block |مها به دل نظری کن که دل تو را دارد|
    block |که روز و شب به مراعاتت اقتضا دارد|
  block
    block |ز شادی و ز فرح در جهان نمی‌گنجد|
    block |که چون تو یار دلارام خوش لقا دارد|
  block
    block |همی‌رسد به گریبان آسمان دستش|
    block |که او چو سایه ز ماه تو مقتدا دارد|
  block
    block |به آفتاب تو آن را که پشت گرم شود|
    block |چرا دلیر نباشد حذر چرا دارد|
  block
    block |چرا به پنجه کمرگاه کوه را نکشد|
    block |کسی که ز اطلس عشق خوشت قبا دارد|
  block
    block |تو خود جفا نکنی ور کنی جفا بر دل|
    block |بکن بکن که به کردار تو رضا دارد|
  block
    block |چرا نباشد راضی بدان جفای لطیف|
    block |که او طراوت آب و دم صبا دارد|
  block
    block |در آتش غم تو همچو عود عطاریست|
    block |دل شریف که او داغ انبیا دارد|
  block
    block |خمش خمش که سخن آفرین معنی بخش|
    block |برون گفت سخن‌های جان فزا دارد|