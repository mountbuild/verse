
block |مکن ای دوست نشاید که بخوانند و نیایی|
  block
    block |مکن ای دوست نشاید که بخوانند و نیایی|
    block |و اگر نیز بیایی بروی زود نپایی|
  block
    block |هله ای دیده و نورم گه آن شد که بشورم|
    block |پی موسی تو طورم شدی از طور کجایی|
  block
    block |اگرم خصم بخندد و گرم شحنه ببندد|
    block |تو اگر نیز به قاصد به غضب دست بخایی|
  block
    block |به تو سوگند بخوردم که از این شیوه نگردم|
    block |بکنم شور و بگردم به خدا و به خدایی|
  block
    block |بکن ای دوست چراغی که به از اختر و چرخی|
    block |بکن ای دوست طبیبی که به هر درد دوایی|
  block
    block |دل ویران من اندر غلط ار جغد درآید|
    block |بزند عکس تو بر وی کند آن جغد همایی|
  block
    block |هله یک قوم بگریند و یکی قوم بخندند|
    block |ره عشق تو ببندند به استیزه نمایی|
  block
    block |اگر از خشم بجنگی وگر از خصم بلنگی|
    block |و اگر شیر و پلنگی تو هم از حلقه مایی|
  block
    block |به بد و نیک زمانه نجهد عشق ز خانه|
    block |نبود عشق فسانه که سمایی است سمایی|
  block
    block |چو مرا درد دوا شد چو مرا جور وفا شد|
    block |چو مرا ارض سما شد چه کنم طال بقایی|
  block
    block |سحرالعین چه باشد که جهان خشک نماید|
    block |بر عام و بر عارف چو گلستان رضایی|
  block
    block |هله این ناز رها کن نفسی روی به ما کن|
    block |نفسی ترک دغا کن چه بود مکر و دغایی|
  block
    block |هله خاموش که تا او لب شیرین بگشاید|
    block |بکند هر دو جهان را خضر وقت سقایی|