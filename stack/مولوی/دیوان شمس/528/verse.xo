
block |آن کیست آن آن کیست آن کو سینه را غمگین کند|
  block
    block |آن کیست آن آن کیست آن کو سینه را غمگین کند|
    block |چون پیش او زاری کنی تلخ تو را شیرین کند|
  block
    block |اول نماید مار کر آخر بود گنج گهر|
    block |شیرین شهی کاین تلخ را در دم نکوآیین کند|
  block
    block |دیوی بود حورش کند ماتم بود سورش کند|
    block |وان کور مادرزاد را دانا و عالم بین کند|
  block
    block |تاریک را روشن کند وان خار را گلشن کند|
    block |خار از کفت بیرون کشد وز گل تو را بالین کند|
  block
    block |بهر خلیل خویشتن آتش دهد افروختن|
    block |وان آتش نمرود را اشکوفه و نسرین کند|
  block
    block |روشن کن استارگان چاره گر بیچارگان|
    block |بر بنده او احسان کند هم بند را تحسین کند|
  block
    block |جمله گناه مجرمان چون برگ دی ریزان کند|
    block |در گوش بدگویان خود عذر گنه تلقین کند|
  block
    block |گوید بگو یا ذا الوفا اغفر لذنب قد هفا|
    block |چون بنده آید در دعا او در نهان آمین کند|
  block
    block |آمین او آنست کو اندر دعا ذوقش دهد|
    block |او را برون و اندرون شیرین و خوش چون تین کند|
  block
    block |ذوقست کاندر نیک و بد در دست و پا قوت دهد|
    block |کاین ذوق زور رستمان جفت تن مسکین کند|
  block
    block |با ذوق مسکین رستمی بی‌ذوق رستم پرغمی|
    block |گر ذوق نبود یار جان جان را چه باتمکین کند|
  block
    block |دل را فرستادم به گه کو تیز داند رفت ره|
    block |تا سوی تبریز وفا اوصاف شمس الدین کند|