
block |ای در طواف ماه تو ماه و سپهر مشتری|
  block
    block |ای در طواف ماه تو ماه و سپهر مشتری|
    block |ای آمده در چرخ تو خورشید و چرخ چنبری|
  block
    block |یا رب منم جویان تو یا خود تویی جویان من|
    block |ای ننگ من تا من منم من دیگرم تو دیگری|
  block
    block |ای ما و من آویخته وی خون هر دو ریخته|
    block |چیزی دگر انگیخته نی آدمی و نی پری|
  block
    block |تا پا نباشد ز آنک پا ما را به خارستان برد|
    block |تا سر نباشد ز آنک سر کافر شود از دوسری|
  block
    block |آبی میان جو روان آبی لب جو بسته یخ|
    block |آن تیزرو این سست رو هین تیز رو تا نفسری|
  block
    block |خورشید گوید سنگ را زان تافتم بر سنگ تو|
    block |تا تو ز سنگی وارهی پا درنهی در گوهری|
  block
    block |خورشید عشق لم یزل زان تافته‌ست اندر دلت|
    block |کاول فزایی بندگی و آخر نمایی مهتری|
  block
    block |خورشید گوید غوره را زان آمدم در مطبخت|
    block |تا سرکه نفروشی دگر پیشه کنی حلواگری|
  block
    block |شه باز را گوید که من زان بسته‌ام دو چشم تو|
    block |تا بگسلی از جنس خود جز روی ما را ننگری|
  block
    block |گوید بلی فرمان برم جز در جمالت ننگرم|
    block |جز بر خیالت نگذرم وز جان نمایم چاکری|
  block
    block |گل باغ را گوید که من زان عرضه کردم رخت خود|
    block |تا جمله رخت خویش را بفروشی و با ما خوری|
  block
    block |آن کس کز این جا زر برد با دلبری دیگر خورد|
    block |تو کژ نشین و راست گو آن از چه باشد از خری|
  block
    block |آن آدمی باشد که او خر بدهد و عیسی خرد|
    block |وین از خری باشد که تو عیسی دهی و خر خری|
  block
    block |عیسی مست را زر کند ور زر بود گوهر کند|
    block |گوهر بود بهتر کند بهتر ز ماه و مشتری|
  block
    block |نی مشتری بی‌نوا بل نور الله اشتری|
    block |گر یوسفی باشد تو را زین پیرهن بویی بری|
  block
    block |ما را چو مریم بی‌سبب از شاخ خشک آید رطب|
    block |ما را چو عیسی بی‌طلب در مهد آید سروری|
  block
    block |بی‌باغ و رز انگور بین بی‌روز و بی‌شب نور بین|
    block |وین دولت منصور بین از داد حق بی‌داوری|
  block
    block |از روی همچون آتشم حمام عالم گرم شد|
    block |بر صورت گرمابه‌ای چون کودکان کمتر گری|
  block
    block |فردا ببینی روش را شد طعمه مار و موش را|
    block |دروازه موران شده آن چشم‌های عبهری|
  block
    block |مهتاب تا مه رانده دیوار تیره مانده|
    block |اناالیه آمده کان سو نگر گر مبصری|
  block
    block |یا جانب تبریز رو از شمس دین محفوظ شو|
    block |یا از زبان واصفان از صدق بنما باوری|