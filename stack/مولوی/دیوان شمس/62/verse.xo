
block |بهار آمد بهار آمد سلام آورد مستان را|
  block
    block |بهار آمد بهار آمد سلام آورد مستان را|
    block |از آن پیغامبر خوبان پیام آورد مستان را|
  block
    block |زبان سوسن از ساقی کرامت‌های مستان گفت|
    block |شنید آن سرو از سوسن قیام آورد مستان را|
  block
    block |ز اول باغ در مجلس نثار آورد آنگه نقل|
    block |چو دید از لاله کوهی که جام آورد مستان را|
  block
    block |ز گریه ابر نیسانی دم سرد زمستانی|
    block |چه حیلت کرد کز پرده به دام آورد مستان را|
  block
    block |سقاهم ربهم خوردند و نام و ننگ گم کردند|
    block |چو آمد نامه ساقی چه نام آورد مستان را|
  block
    block |درون مجمر دل‌ها سپند و عود می‌سوزد|
    block |که سرمای فراق او زکام آورد مستان را|
  block
    block |درآ در گلشن باقی برآ بر بام کان ساقی|
    block |ز پنهان خانه غیبی پیام آورد مستان را|
  block
    block |چو خوبان حله پوشیدند درآ در باغ و پس بنگر|
    block |که ساقی هر چه درباید تمام آورد مستان را|
  block
    block |که جان‌ها را بهار آورد و ما را روی یار آورد|
    block |ببین کز جمله دولت‌ها کدام آورد مستان را|
  block
    block |ز شمس الدین تبریزی به ناگه ساقی دولت|
    block |به جام خاص سلطانی مدام آورد مستان را|