
block |اگر تو مست وصالی رخ تو ترش چراست|
  block
    block |اگر تو مست وصالی رخ تو ترش چراست|
    block |برون شیشه ز حال درون شیشه گواست|
  block
    block |پدید باشد مستی میان صد هشیار|
    block |ز بوی رنگ و ز چشم و فتادن از چپ و راست|
  block
    block |علی الخصوص شرابی که اولیا نوشند|
    block |که جوش و نوش و قوامش ز خم لطف خداست|
  block
    block |خم شراب میان هزار خم دگر|
    block |به کف و تف و به جوش و به غلغله پیداست|
  block
    block |چو جوش دیدی می‌دان که آتش‌ست ز جان|
    block |خروش دیدی می‌دانک شعله سوداست|
  block
    block |بدانک سرکه فروشی شراب کی دهدت|
    block |که جرعه‌اش را صد من شکر به نقد بهاست|
  block
    block |بهای باده من المؤمنین انفسهم|
    block |هوای نفس بمان گر هوات بیع و شراست|
  block
    block |هوای نفس رها کردی و عوض نرسید|
    block |مگو چنین که بر آن مکرم این دروغ خطاست|
  block
    block |کسی که شب به خرابات قاب قوسینست|
    block |درون دیده پرنور او خمار لقاست|
  block
    block |طهارتی‌ست ز غم باده شراب طهور|
    block |در آن دماغ که باده‌ست باد غم ز کجاست|
  block
    block |ابیت عند ربی نام آن خراباتست|
    block |نشان یطعم و یسقن هم از پیمبر ماست|