
block |ننگ هر قافله در شش دره ابلیسی|
  block
    block |ننگ هر قافله در شش دره ابلیسی|
    block |تو به هر نیت خود مسخره ابلیسی|
  block
    block |از برای علف دیو تو قربان تنی|
    block |بز دیوی تو مگر یا بره ابلیسی|
  block
    block |سره مردا چه پشیمان شده‌ای گردن نه|
    block |که در این خوردن سیلی سره ابلیسی|
  block
    block |شلغم پخته تو امید ببر زان تره زار|
    block |ز آنک در خدمت نان چون تره ابلیسی|
  block
    block |نان ببینی تو و حیزانه درافتی در رو|
    block |عاشق نطفه دیو و نره ابلیسی|
  block
    block |نیت روزه کنی توبره گوید کای خر|
    block |سر فروکن خر باتوبره ابلیسی|
  block
    block |از حقیقت خبرت نیست که چون خواهد بود|
    block |تو بدان علم و هنر قوصره ابلیسی|
  block
    block |در غم فربهی گوشت تو لاغر گشتی|
    block |ناله برداشته چون حنجره ابلیسی|
  block
    block |کفر و ایمان چه می‌خور چو سگان قی می‌کن|
    block |ز آنک تو مؤمنه و کافره ابلیسی|
  block
    block |تا دم مرگ و دم غرغره چون سرکه بد|
    block |ترش و گنده تو چون غرغره ابلیسی|
  block
    block |گرد آن دایره گرده و خوان پر چو مگس|
    block |تا قیامت تو که از دایره ابلیسی|