
block |از بامداد روی تو دیدن حیات ماست|
  block
    block |از بامداد روی تو دیدن حیات ماست|
    block |امروز روی خوب تو یا رب چه دلرباست|
  block
    block |امروز در جمال تو خود لطف دیگرست|
    block |امروز هر چه عاشق شیدا کند سزاست|
  block
    block |امروز آن کسی که مرا دی بداد پند|
    block |چون روی تو بدید ز من عذرها بخواست|
  block
    block |صد چشم وام خواهم تا در تو بنگرم|
    block |این وام از کی خواهم و آن چشم خود که راست|
  block
    block |در پیش بود دولت امروز لاجرم|
    block |می‌جست و می‌طپید دل بنده روزهاست|
  block
    block |از عشق شرم دارم اگر گویمش بشر|
    block |می‌ترسم از خدای که گویم که این خداست|
  block
    block |ابروم می‌جهید و دل بنده می‌طپید|
    block |این می‌نمود رو که چنین بخت در قفاست|
  block
    block |رقاصتر درخت در این باغ‌ها منم|
    block |زیرا درخت بختم و اندر سرم صباست|
  block
    block |چون باشد آن درخت که برگش تو داده‌ای|
    block |چون باشد آن غریب که همسایه هماست|
  block
    block |در ظل آفتاب تو چرخی همی‌زنیم|
    block |کوری آنک گوید ظل از شجر جداست|
  block
    block |جان نعره می‌زند که زهی عشق آتشین|
    block |کب حیات دارد با تو نشست و خاست|
  block
    block |چون بگذرد خیال تو در کوی سینه‌ها|
    block |پای برهنه دل به در آید که جان کجاست|
  block
    block |روی زمین چو نور بگیرد ز ماه تو|
    block |گویی هزار زهره و خورشید بر سماست|
  block
    block |در روزن دلم نظری کن چو آفتاب|
    block |تا آسمان نگوید کان ماه بی‌وفاست|
  block
    block |قدم کمان شد از غم و دادم نشان کژ|
    block |با عشق همچو تیرم اینک نشان راست|
  block
    block |در دل خیال خطه تبریز نقش بست|
    block |کان خانه اجابت و دل خانه دعاست|