
block |در دل من پردهٔ نو می‌زنی|
  block
    block |در دل من پردهٔ نو می‌زنی|
    block |ای دل و ای دیده و ای روشنی|
  block
    block |پرده توی وز پس پرده توی|
    block |هر نفسی شکل دگر می‌کنی|
  block
    block |پرده چنان زن که بهر زخمهٔ|
    block |پردهٔ غفلت ز نظر برکنی|
  block
    block |شب منم و خلوت و قندیل جان|
    block |خیره که تو آتشی یا روغنی|
  block
    block |بی‌من و تو، هر دو توی، هر دو من|
    block |جان منی، آن منی، یا منی|
  block
    block |نکتهٔ چون جان شنوم من ز چنگ|
    block |تنتن تنتن، که تو یعنی تنی|
  block
    block |گر تنم و گر دلم و گر روان|
    block |شاد بدانم که توم می‌تنی|
  block
    block |از تو چرا تازه نباشم؟! که تو|
    block |تازگی سرو و گل و سوسنی|
  block
    block |از تو چرا نور نگیرم؟! که تو|
    block |تابش هر خانه و هر روزنی|
  block
    block |از تو چرا زور نیابم؟! که تو|
    block |قوت هر صخره و هر آهنی|