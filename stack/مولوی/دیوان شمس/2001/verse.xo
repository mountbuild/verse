
block |دم ده و عشوه ده ای دلبر سیمین بر من|
  block
    block |دم ده و عشوه ده ای دلبر سیمین بر من|
    block |که دمم بی‌دم تو چون اجل آمد بر من|
  block
    block |دل چو دریا شودم چون گهرت درتابد|
    block |سر به گردون رسدم چونک بخاری سر من|
  block
    block |خنک آن دم که بیاری سوی من باده لعل|
    block |بدرخشد ز شرارش رخ همچون زر من|
  block
    block |زان خرابم که ز اوقاف خرابات توام|
    block |در خرابی است عمارت شدن مخبر من|
  block
    block |شاهد جان چو شهادت ز درون عرضه کند|
    block |زود انگشت برآرد خرد کافر من|
  block
    block |پیش از آنک به حریفان دهی ای ساقی جمع|
    block |از همه تشنه ترم من بده آن ساغر من|
  block
    block |بنده امر توام خاصه در آن امر که تو|
    block |گوییم خیز نظر کن به سوی منظر من|
  block
    block |هین برافروز دلم را تو به نار موسی|
    block |تا که افروخته ماند ابدا اخگر من|
  block
    block |من خمش کردم و در جوی تو افکندم خویش|
    block |که ز جوی تو بود رونق شعر تر من|