
block |ما می‌نرویم ای جان زین خانه دگر جایی|
  block
    block |ما می‌نرویم ای جان زین خانه دگر جایی|
    block |یا رب چه خوش است این جا هر لحظه تماشایی|
  block
    block |هر گوشه یکی باغی هر کنج یکی لاغی|
    block |بی‌ولوله زاغی بی‌گرگ جگرخایی|
  block
    block |افکند خبر دشمن در شهر اراجیفی|
    block |کو عزم سفر دارد از بیم تقاضایی|
  block
    block |از رشک همی‌گوید والله که دروغ است آن|
    block |بی‌جان کی رود جایی بی‌سر کی نهد پایی|
  block
    block |من زیر فلک چون او ماهی ز کجا یابم|
    block |او هر طرفی یابد شوریده و شیدایی|
  block
    block |مه گرد درت گردد زیرا که کجا یابد|
    block |چو چشم تو خماری چون روی تو صحرایی|
  block
    block |این عشق اگر چه او پاک است ز هر صورت|
    block |در عشق پدید آید هر یوسف زیبایی|
  block
    block |بی‌عشق نه یوسف را اخوان چو سگی دیدند|
    block |وز عشق پدر دیدش زیبا و مطرایی|
  block
    block |گر نام سفر گویم بشکن تو دهانم را|
    block |دوزخ کی رود آخر از جنت مأوایی|
  block
    block |من بی‌سر و پا گشتم خوش غرقه این دریا|
    block |بی‌پای همی‌گردم چون کشتی دریایی|
  block
    block |از در اگرم رانی آیم ز ره روزن|
    block |چون ذره به زیر آیم در رقص ز بالایی|
  block
    block |چون ذره رسن سازم از نور و رسن بازم|
    block |در روزن این خانه در گردش سودایی|
  block
    block |بنشین که در این مجلس لاغر نشود عیسی|
    block |برگو که در این دولت تیره نشود رایی|
  block
    block |بربند دهان برگو در گنبد سر خود|
    block |تا ناله در آن گنبد یابی تو مثنایی|
  block
    block |شمس الحق تبریزی از لطف صفات خود|
    block |از حرف همی‌گردد این نکته مصفایی|