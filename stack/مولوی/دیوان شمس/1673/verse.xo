
block |امشب ای دلدار مهمان توییم|
  block
    block |امشب ای دلدار مهمان توییم|
    block |شب چه باشد روز و شب آن توییم|
  block
    block |هر کجا باشیم و هر جا که رویم|
    block |حاضران کاسه و خوان توییم|
  block
    block |نقش‌های صنعت دست توییم|
    block |پروریده نعمت و نان توییم|
  block
    block |چون کبوترزاده برج توییم|
    block |در سفر طواف ایوان توییم|
  block
    block |حیث ما کنتم فولوا شطره|
    block |با زجاجه دل پری خوان توییم|
  block
    block |هر زمان نقشی کنی در مغز ما|
    block |ما صحیفه خط و عنوان توییم|
  block
    block |همچو موسی کم خوریم از دایه شیر|
    block |زانک مست شیر و پستان توییم|
  block
    block |ایمنیم از دزد و مکر راه زن|
    block |زانک چون زر در حرمدان توییم|
  block
    block |زان چنین مست است و دلخوش جان ما|
    block |که سبکسار و گران جان توییم|
  block
    block |گوی زرین فلک رقصان ماست|
    block |چون نباشد چون که چوگان توییم|
  block
    block |خواه چوگان ساز ما را خواه گوی|
    block |دولت این بس که به میدان توییم|
  block
    block |خواه ما را مار کن خواهی عصا|
    block |معجز موسی و برهان توییم|
  block
    block |گر عصا سازیم بیفشانیم برگ|
    block |وقت خشم و جنگ ثعبان توییم|
  block
    block |عشق ما را پشت داری می کند|
    block |زانک خندان روی بستان توییم|
  block
    block |سایه ساز ماست نور سایه سوز|
    block |زانک همچون مه به میزان توییم|
  block
    block |هم تو بگشا این دهان را هم تو بند|
    block |بند آن توست و انبان توییم|