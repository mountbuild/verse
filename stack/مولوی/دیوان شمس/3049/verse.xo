
block |ربود عقل و دلم را جمال آن عربی|
  block
    block |ربود عقل و دلم را جمال آن عربی|
    block |درون غمزه مستش هزار بوالعجبی|
  block
    block |هزار عقل و ادب داشتم من ای خواجه|
    block |کنون چو مست و خرابم صلای بی‌ادبی|
  block
    block |مسبب سبب این جا در سبب بربست|
    block |تو آن ببین که سبب می‌کشد ز بی‌سببی|
  block
    block |پریر رفتم سرمست بر سر کویش|
    block |به خشم گفت چه گم کرده‌ای چه می‌طلبی|
  block
    block |شکسته بسته بگفتم یکی دو لفظ عرب|
    block |اتیت اطلب فی حیکم مقام ابی|
  block
    block |جواب داد کجا خفته‌ای چه می‌جویی|
    block |به پیش عقل محمد پلاس بولهبی|
  block
    block |ز عجز خوردم سوگندها و گرم شدم|
    block |به ذات پاک خدا و به جان پاک نبی|
  block
    block |چه جای گرمی و سوگند پیش آن بینا|
    block |و کیف یصرع صقر بصوله الخرب|
  block
    block |روان شد اشک ز چشم من و گواهی داد|
    block |کما یسیل میاه السقا من القرب|
  block
    block |چه چاره دارم غماز من هم از خانه‌ست|
    block |رخم چو سکه زر آب دیده‌ام سحبی|
  block
    block |دریغ دلبر جان را به مال میل بدی|
    block |و یا فریفته گشتی به سیدی چلبی|
  block
    block |و یا به حیله و مکری ز ره درافتادی|
    block |و یا که مست شدی او ز باده عنبی|
  block
    block |دهان به گوش من آرد به گاه نومیدی|
    block |چه می‌کند سر و گوش مرا به شهد لبی|
  block
    block |غلام ساعت نومیدیم که آن ساعت|
    block |شراب وصل بتابد ز شیشه‌ای حلبی|
  block
    block |از آن شراب پرستم که یار می بخشست|
    block |رخم چو شیشه می کرد و بود رخ ذهبی|
  block
    block |برادرم پدرم اصل و فصل من عشقست|
    block |که خویش عشق بماند نه خویشی نسبی|
  block
    block |خمش که مفخر آفاق شمس تبریزی|
    block |بشست نام و نشان مرا به خوش لقبی|