
block |رو سر بنه به بالین تنها مرا رها کن|
  block
    block |رو سر بنه به بالین تنها مرا رها کن|
    block |ترک من خراب شب گرد مبتلا کن|
  block
    block |ماییم و موج سودا شب تا به روز تنها|
    block |خواهی بیا ببخشا خواهی برو جفا کن|
  block
    block |از من گریز تا تو هم در بلا نیفتی|
    block |بگزین ره سلامت ترک ره بلا کن|
  block
    block |ماییم و آب دیده در کنج غم خزیده|
    block |بر آب دیده ما صد جای آسیا کن|
  block
    block |خیره کشی است ما را دارد دلی چو خارا|
    block |بکشد کسش نگوید تدبیر خونبها کن|
  block
    block |بر شاه خوبرویان واجب وفا نباشد|
    block |ای زردروی عاشق تو صبر کن وفا کن|
  block
    block |دردی است غیر مردن آن را دوا نباشد|
    block |پس من چگونه گویم کاین درد را دوا کن|
  block
    block |در خواب دوش پیری در کوی عشق دیدم|
    block |با دست اشارتم کرد که عزم سوی ما کن|
  block
    block |گر اژدهاست بر ره عشقی است چون زمرد|
    block |از برق این زمرد هی دفع اژدها کن|
  block
    block |بس کن که بیخودم من ور تو هنرفزایی|
    block |تاریخ بوعلی گو تنبیه بوالعلا کن|