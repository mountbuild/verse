
block |عشق مرا بر همگان برگزید|
  block
    block |عشق مرا بر همگان برگزید|
    block |آمد و مستانه رخم را گزید|
  block
    block |شکر کز آن کان زر جعفری|
    block |روی مرا نادره گازی رسید|
  block
    block |باد تکبر اگرم در سرست|
    block |هم ز دم اوست که در من دمید|
  block
    block |کرد مرا خشم مه و بر رخم|
    block |گنبد نیلی سره نیلی کشید|
  block
    block |باده فراوان و یکی جام نی|
    block |بوسه پیاپی شد و لب ناپدید|
  block
    block |ای شب کفر از مه تو روز دین|
    block |گشته یزید از دم تو بایزید|
  block
    block |گو سگ نفس این همه عالم بگیر|
    block |کی شود از سگ لب دریا پلید|
  block
    block |قفل خداییش بسی خون که ریخت|
    block |خونش بریزیم چو آمد کلید|
  block
    block |جان به سعادت بکشد نفس را|
    block |تا به هم افتند سعید و شهید|
  block
    block |هیچ شکاری نرهد زان صیاد|
    block |کو ز سگی‌های سگ تن رهید|
  block
    block |ای خرف پیر جوان شو ز سر|
    block |تازه شد از یار هزاران قدید|
  block
    block |وی بدن مرده برون آ ز گور|
    block |صور دمیدند ز عرش مجید|
  block
    block |خامش و بشنو دهل خامشان|
    block |ایدک الله به عیش جدید|