
block |دگرباره بشوریدم بدان سانم به جان تو|
  block
    block |دگرباره بشوریدم بدان سانم به جان تو|
    block |که هر بندی که بربندی بدرانم به جان تو|
  block
    block |من آن دیوانه بندم که دیوان را همی‌بندم|
    block |زبان مرغ می‌دانم سلیمانم به جان تو|
  block
    block |نخواهم عمر فانی را تویی عمر عزیز من|
    block |نخواهم جان پرغم را تویی جانم به جان تو|
  block
    block |چو تو پنهان شوی از من همه تاریکی و کفرم|
    block |چو تو پیدا شوی بر من مسلمانم به جان تو|
  block
    block |گر آبی خوردم از کوزه خیال تو در او دیدم|
    block |وگر یک دم زدم بی‌تو پشیمانم به جان تو|
  block
    block |اگر بی‌تو بر افلاکم چو ابر تیره غمناکم|
    block |وگر بی‌تو به گلزارم به زندانم به جان تو|
  block
    block |سماع گوش من نامت سماع هوش من جامت|
    block |عمارت کن مرا آخر که ویرانم به جان تو|
  block
    block |درون صومعه و مسجد تویی مقصودم ای مرشد|
    block |به هر سو رو بگردانی بگردانم به جان تو|
  block
    block |سخن با عشق می‌گویم که او شیر و من آهویم|
    block |چه آهویم که شیران را نگهبانم به جان تو|
  block
    block |ایا منکر درون جان مکن انکارها پنهان|
    block |که سر سرنبشتت را فروخوانم به جان تو|
  block
    block |چه خویشی کرد آن بی‌چون عجب با این دل پرخون|
    block |که ببریده‌ست آن خویشی ز خویشانم به جان تو|
  block
    block |تو عید جان قربانی و پیشت عاشقان قربان|
    block |بکش در مطبخ خویشم که قربانم به جان تو|
  block
    block |ز عشق شمس تبریزی ز بیداری و شبخیزی|
    block |مثال ذره گردان پریشانم به جان تو|