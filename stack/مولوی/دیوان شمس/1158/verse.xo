
block |رحم بر یار کی کند هم یار|
  block
    block |رحم بر یار کی کند هم یار|
    block |آه بیمار کی شنود بیمار|
  block
    block |اشک‌های بهار مشفق کو|
    block |تا ز گل پر کنند دامن خار|
  block
    block |اکثروا ذکر هادم اللذات|
    block |بشنوید از خزان بی‌زنهار|
  block
    block |غار جنت شود چو هست در او|
    block |ثانی اثنین اذ هما فی الغار|
  block
    block |ز آه عاشق فلک شکاف کند|
    block |ناله عاشقان نباشد خوار|
  block
    block |فلک از بهر عاشقان گردد|
    block |بهر عشقست گنبد دوار|
  block
    block |نی برای خباز و آهنگر|
    block |نی برای دروگر و عطار|
  block
    block |آسمان گرد عشق می‌گردد|
    block |خیز تا ما کنیم نیز دوار|
  block
    block |بین که لو لاک ما خلقت چه گفت|
    block |کان عشق است احمد مختار|
  block
    block |مدتی گرد عاشقی گردیم|
    block |چند گردیم گرد این مردار|
  block
    block |چشم کو تا که جان‌ها بیند|
    block |سر برون کرده از در و دیوار|
  block
    block |در و دیوار نکته گویانند|
    block |آتش و خاک و آب قصه گزار|
  block
    block |چون ترازو و چون گز و چو محک|
    block |بی‌زبانند و قاضی بازار|
  block
    block |عاشقا رو تو همچو چرخ بگرد|
    block |خامش از گفت و جملگی گفتار|