
block |ساربانا اشتران بین سر به سر قطار مست|
  block
    block |ساربانا اشتران بین سر به سر قطار مست|
    block |میر مست و خواجه مست و یار مست اغیار مست|
  block
    block |باغبانا رعد مطرب ابر ساقی گشت و شد|
    block |باغ مست و راغ مست و غنچه مست و خار مست|
  block
    block |آسمانا چند گردی گردش عنصر ببین|
    block |آب مست و باد مست و خاک مست و نار مست|
  block
    block |حال صورت این چنین و حال معنی خود مپرس|
    block |روح مست و عقل مست و خاک مست اسرار مست|
  block
    block |رو تو جباری رها کن خاک شو تا بنگری|
    block |ذره ذره خاک را از خالق جبار مست|
  block
    block |تا نگویی در زمستان باغ را مستی نماند|
    block |مدتی پنهان شدست از دیده مکار مست|
  block
    block |بیخ‌های آن درختان می نهانی می‌خورند|
    block |روزکی دو صبر می‌کن تا شود بیدار مست|
  block
    block |گر تو را کوبی رسد از رفتن مستان مرنج|
    block |با چنان ساقی و مطرب کی رود هموار مست|
  block
    block |ساقیا باده یکی کن چند باشد عربده|
    block |دوستان ز اقرار مست و دشمنان ز انکار مست|
  block
    block |باد را افزون بده تا برگشاید این گره|
    block |باده تا در سر نیفتد کی دهد دستار مست|
  block
    block |بخل ساقی باشد آن جا یا فساد باده‌ها|
    block |هر دو ناهموار باشد چون رود رهوار مست|
  block
    block |روی‌های زرد بین و باده گلگون بده|
    block |زانک از این گلگون ندارد بر رخ و رخسار مست|
  block
    block |باده‌ای داری خدایی بس سبک خوار و لطیف|
    block |زان اگر خواهد بنوشد روز صد خروار مست|
  block
    block |شمس تبریزی به دورت هیچ کس هشیار نیست|
    block |کافر و مؤمن خراب و زاهد و خمار مست|