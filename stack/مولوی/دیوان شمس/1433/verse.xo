
block |من آنم کز خیالاتش تراشنده وثن باشم|
  block
    block |من آنم کز خیالاتش تراشنده وثن باشم|
    block |چو هنگام وصال آمد بتان را بت شکن باشم|
  block
    block |مرا چون او ولی باشد چه سخره بوعلی باشم|
    block |چو حسن خویش بنماید چه بند بوالحسن باشم|
  block
    block |دو صورت پیش می آرد گهی شمع است و گه شاهد|
    block |دوم را من چو آیینه نخستین را لگن باشم|
  block
    block |مرا وامی است در گردن که بسپارم به عشقش جان|
    block |ولی نگزارمش تا از تقاضا ممتحن باشم|
  block
    block |چو زندانم بود چاهی که در قعرش بود یوسف|
    block |خنک جان من آن روزی که در زندان شدن باشم|
  block
    block |چو دست او رسن باشد که دست چاهیان گیرد|
    block |چه دستک‌ها زنم آن دم که پابست رسن باشم|
  block
    block |مرا گوید چه می نالی ز عشقی تا که راهت زد|
    block |خنک آن کاروان کش من در این ره راه زن باشم|
  block
    block |چو چنگم لیک اگر خواهی که دانی وقت ساز من|
    block |غنیمت دار آن دم را که در تن تن تنن باشم|
  block
    block |چو یار ذوفنون من زند پرده جنون من|
    block |خدا داند دگر کس نی که آن دم در چه فن باشم|
  block
    block |ز کوب غم چه غم دارم که با او پای می کوبم|
    block |چه تلخی آیدم چون من بر شیرین ذقن باشم|
  block
    block |چو بیش از صد جهان دارم چرا در یک جهان باشم|
    block |چو پخته شد کباب من چرا در بابزن باشم|
  block
    block |کبوترباز عشقش را کبوتر بود جان من|
    block |چو برج خویش را دیدم چرا اندر بدن باشم|
  block
    block |گهی با خویش در جنگم گهی بی‌خویشم و دنگم|
    block |چو آمد یار گلرنگم چرا با این سه فن باشم|
  block
    block |چو در گرمابه عشقش حجابی نیست جان‌ها را|
    block |نیم من نقش گرمابه چرا در جامه کن باشم|
  block
    block |خمش کن ای دل گویا که من آواره خواهم شد|
    block |وطن آتش گرفت از تو چگونه در وطن باشم|
  block
    block |اگر من در وطن باشم وگر بیرون ز تن باشم|
    block |ز تاب شمس تبریزی سهیل اندر یمن باشم|