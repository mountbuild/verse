
block |خیزید عاشقان که سوی آسمان رویم|
  block
    block |خیزید عاشقان که سوی آسمان رویم|
    block |دیدیم این جهان را تا آن جهان رویم|
  block
    block |نی نی که این دو باغ اگر چه خوش است و خوب|
    block |زین هر دو بگذریم و بدان باغبان رویم|
  block
    block |سجده کنان رویم سوی بحر همچو سیل|
    block |بر روی بحر زان پس ما کف زنان رویم|
  block
    block |زین کوی تعزیت به عروسی سفر کنیم|
    block |زین روی زعفران به رخ ارغوان رویم|
  block
    block |از بیم اوفتادن لرزان چو برگ و شاخ|
    block |دل‌ها همی‌طپند به دارالامان رویم|
  block
    block |از درد چاره نیست چو اندر غریبییم|
    block |وز گرد چاره نیست چو در خاکدان رویم|
  block
    block |چون طوطیان سبز به پر و به بال نغز|
    block |شکرستان شویم و به شکرستان رویم|
  block
    block |این نقش‌ها نشانه نقاش بی‌نشان|
    block |پنهان ز چشم بد هله تا بی‌نشان رویم|
  block
    block |راهی پر از بلاست ولی عشق پیشواست|
    block |تعلیممان دهد که در او بر چه سان رویم|
  block
    block |هر چند سایه کرم شاه حافظ است|
    block |در ره همان به‌ست که با کاروان رویم|
  block
    block |ماییم همچو باران بر بام پرشکاف|
    block |بجهیم از شکاف و بدان ناودان رویم|
  block
    block |همچون کمان کژیم که زه در گلوی ماست|
    block |چون راست آمدیم چو تیر از کمان رویم|
  block
    block |در خانه مانده‌ایم چو موشان ز گربگان|
    block |گر شیرزاده‌ایم بدان ارسلان رویم|
  block
    block |جان آینه کنیم به سودای یوسفی|
    block |پیش جمال یوسف با ارمغان رویم|
  block
    block |خامش کنیم تا که سخن بخش گوید این|
    block |او آن چنانک گوید ما آن چنان رویم|