
block |بخند بر همه عالم که جای خنده تو راست|
  block
    block |بخند بر همه عالم که جای خنده تو راست|
    block |که بنده قد و ابروی تست هر کژ و راست|
  block
    block |فتد به پای تو دولت نهد به پیش تو سر|
    block |که آدمی و پری در ره تو بی‌سر و پاست|
  block
    block |پریر جان من از عشق سوی گلشن رفت|
    block |تو را ندید به گلشن دمی نشست و نخاست|
  block
    block |برون دوید ز گلشن چو آب سجده کنان|
    block |که جویبار سعادت که اصل جاست کجاست|
  block
    block |چو اهل دل ز دلم قصه تو بشنیدند|
    block |ز جمله نعره برآمد که مست دلبر ماست|
  block
    block |پس آدمی و پری جمع گشت بر من و گفت|
    block |بده ز شرق نشان‌ها که این دمت چو صباست|
  block
    block |جفات نیز شکروار چاشنی دارد|
    block |زهی جفا که در او صد هزار گنج وفاست|
  block
    block |قفا بداد و سفر کرد شمس تبریزی|
    block |بگو مرا تو که خورشید را چه رو و قفاست|