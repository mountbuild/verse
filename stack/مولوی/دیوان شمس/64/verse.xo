
block |تو دیدی هیچ عاشق را که سیری بود از این سودا|
  block
    block |تو دیدی هیچ عاشق را که سیری بود از این سودا|
    block |تو دیدی هیچ ماهی را که او شد سیر از این دریا|
  block
    block |تو دیدی هیچ نقشی را که از نقاش بگریزد|
    block |تو دیدی هیچ وامق را که عذرا خواهد از عذرا|
  block
    block |بود عاشق فراق اندر چو اسمی خالی از معنی|
    block |ولی معنی چو معشوقی فراغت دارد از اسما|
  block
    block |تویی دریا منم ماهی چنان دارم که می‌خواهی|
    block |بکن رحمت بکن شاهی که از تو مانده‌ام تنها|
  block
    block |ایا شاهنشه قاهر چه قحط رحمتست آخر|
    block |دمی که تو نه‌ای حاضر گرفت آتش چنین بالا|
  block
    block |اگر آتش تو را بیند چنان در گوشه بنشیند|
    block |کز آتش هر که گل چیند دهد آتش گل رعنا|
  block
    block |عذابست این جهان بی‌تو مبادا یک زمان بی‌تو|
    block |به جان تو که جان بی‌تو شکنجه‌ست و بلا بر ما|
  block
    block |خیالت همچو سلطانی شد اندر دل خرامانی|
    block |چنانک آید سلیمانی درون مسجد اقصی|
  block
    block |هزاران مشعله برشد همه مسجد منور شد|
    block |بهشت و حوض کوثر شد پر از رضوان پر از حورا|
  block
    block |تعالی الله تعالی الله درون چرخ چندین مه|
    block |پر از حورست این خرگه نهان از دیده اعمی|
  block
    block |زهی دلشاد مرغی کو مقامی یافت اندر عشق|
    block |به کوه قاف کی یابد مقام و جای جز عنقا|
  block
    block |زهی عنقای ربانی شهنشه شمس تبریزی|
    block |که او شمسیست نی شرقی و نی غربی و نی در جا|