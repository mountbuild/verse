
block |عیش‌هاتان نوش بادا هر زمان ای عاشقان|
  block
    block |عیش‌هاتان نوش بادا هر زمان ای عاشقان|
    block |وز شما کان شکر باد این جهان ای عاشقان|
  block
    block |نوش و جوش عاشقان تا عرش و تا کرسی رسید|
    block |برگذشت از عرش و فرش این کاروان ای عاشقان|
  block
    block |از لب دریا چه گویم لب ندارد بحر جان|
    block |برفزوده‌ست از مکان و لامکان ای عاشقان|
  block
    block |ما مثال موج‌ها اندر قیام و در سجود|
    block |تا بدید آید نشان از بی‌نشان ای عاشقان|
  block
    block |گر کسی پرسد کیانید ای سراندازان شما|
    block |هین بگوییدش که جان جان جان ای عاشقان|
  block
    block |گر کسی غواص نبود بحر جان بخشنده است|
    block |کو همی‌بخشد گهرها رایگان ای عاشقان|
  block
    block |این چنین شد وان چنان شد خلق را در حقه کرد|
    block |بازرستیم از چنین و از چنان ای عاشقان|
  block
    block |ما رمیت اذ رمیت از شکارستان غیب|
    block |می جهاند تیرهای بی‌کمان ای عاشقان|
  block
    block |چون ز جست و جوی دل نومید گشتم آمدم|
    block |خفته دیدم دل ستان با دلستان ای عاشقان|
  block
    block |گفتم ای دل خوش گزیدی دل بخندید و بگفت|
    block |گل ستاند گل ستان از گلستان ای عاشقان|
  block
    block |زیر پای من گل است و زیر پاهاشان گل است|
    block |چون بکوبم پا میان منکران ای عاشقان|
  block
    block |خرما آن دم که از مستی جانان جان ما|
    block |می نداند آسمان از ریسمان ای عاشقان|
  block
    block |طرفه دریایی معلق آمد این دریای عشق|
    block |نی به زیر و نی به بالا نی میان ای عاشقان|
  block
    block |تا بدید آمد شعاع شمس تبریزی ز شرق|
    block |جان مطلق شد زمین و آسمان ای عاشقان|