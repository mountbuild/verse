
block |رندان سلامت می‌کنند جان را غلامت می‌کنند|
  block
    block |رندان سلامت می‌کنند جان را غلامت می‌کنند|
    block |مستی ز جامت می‌کنند مستان سلامت می‌کنند|
  block
    block |در عشق گشتم فاشتر وز همگنان قلاشتر|
    block |وز دلبران خوش باشتر مستان سلامت می‌کنند|
  block
    block |غوغای روحانی نگر سیلاب طوفانی نگر|
    block |خورشید ربانی نگر مستان سلامت می‌کنند|
  block
    block |افسون مرا گوید کسی توبه ز من جوید کسی|
    block |بی پا چو من پوید کسی مستان سلامت می‌کنند|
  block
    block |ای آرزوی آرزو آن پرده را بردار زو|
    block |من کس نمی‌دانم جز او مستان سلامت می‌کنند|
  block
    block |ای ابر خوش باران بیا وی مستی یاران بیا|
    block |وی شاه طراران بیا مستان سلامت می‌کنند|
  block
    block |حیران کن و بی‌رنج کن ویران کن و پرگنج کن|
    block |نقد ابد را سنج کن مستان سلامت می‌کنند|
  block
    block |شهری ز تو زیر و زبر هم بی‌خبر هم باخبر|
    block |وی از تو دل صاحب نظر مستان سلامت می‌کنند|
  block
    block |آن میر مه رو را بگو وان چشم جادو را بگو|
    block |وان شاه خوش خو را بگو مستان سلامت می‌کنند|
  block
    block |آن میر غوغا را بگو وان شور و سودا را بگو|
    block |وان سرو خضرا را بگو مستان سلامت می‌کنند|
  block
    block |آن جا که یک باخویش نیست یک مست آن جا بیش نیست|
    block |آن جا طریق و کیش نیست مستان سلامت می‌کنند|
  block
    block |آن جان بی‌چون را بگو وان دام مجنون را بگو|
    block |وان در مکنون را بگو مستان سلامت می‌کنند|
  block
    block |آن دام آدم را بگو وان جان عالم را بگو|
    block |وان یار و همدم را بگو مستان سلامت می‌کنند|
  block
    block |آن بحر مینا را بگو وان چشم بینا را بگو|
    block |وان طور سینا را بگو مستان سلامت می‌کنند|
  block
    block |آن توبه سوزم را بگو وان خرقه دوزم را بگو|
    block |وان نور روزم را بگو مستان سلامت می‌کنند|
  block
    block |آن عید قربان را بگو وان شمع قرآن را بگو|
    block |وان فخر رضوان را بگو مستان سلامت می‌کنند|
  block
    block |ای شه حسام الدین ما ای فخر جمله اولیا|
    block |ای از تو جان‌ها آشنا مستان سلامت می‌کنند|