
block |همه جمال تو بینم چو چشم باز کنم|
  block
    block |همه جمال تو بینم چو چشم باز کنم|
    block |همه شراب تو نوشم چو لب فراز کنم|
  block
    block |حرام دارم با مردمان سخن گفتن|
    block |و چون حدیث تو آید سخن دراز کنم|
  block
    block |هزار گونه بلنگم به هر رهم که برند|
    block |رهی که آن به سوی تو است ترک تاز کنم|
  block
    block |اگر به دست من آید چو خضر آب حیات|
    block |ز خاک کوی تو آن آب را طراز کنم|
  block
    block |ز خارخار غم تو چو خارچین گردم|
    block |ز نرگس و گل صدبرگ احتراز کنم|
  block
    block |ز آفتاب و ز مهتاب بگذرد نورم|
    block |چو روی خود به شهنشاه دلنواز کنم|
  block
    block |چو پر و بال برآرم ز شوق چون بهرام|
    block |به مسجد فلک هفتمین نماز کنم|
  block
    block |همه سعادت بینم چو سوی نحس روم|
    block |همه حقیقت گردد اگر مجاز کنم|
  block
    block |مرا و قوم مرا عاقبت شود محمود|
    block |چو خویش را پی محمود خود ایاز کنم|
  block
    block |چو آفتاب شوم آتش و ز گرمی دل|
    block |چو ذره‌ها همه را مست و عشقباز کنم|
  block
    block |پریر عشق مرا گفت من همه نازم|
    block |همه نیاز شو آن لحظه‌ای که ناز کنم|
  block
    block |چو ناز را بگذاری همه نیاز شوی|
    block |من از برای تو خود را همه نیاز کنم|
  block
    block |خموش باش زمانی بساز با خمشی|
    block |که تا برای سماع تو چنگ ساز کنم|