
block |عقل آمد عاشقا خود را بپوش|
  block
    block |عقل آمد عاشقا خود را بپوش|
    block |وای ما ای وای ما از عقل و هوش|
  block
    block |یا برو از جمع ما ای چشم و عقل|
    block |یا شوم از ننگ تو بی‌چشم و گوش|
  block
    block |تو چو آبی ز آتش ما دور شو|
    block |یا درآ در دیگ ما با ما بجوش|
  block
    block |گر نمی‌خواهی که خردت بشکند|
    block |مرده شو با موج و با دریا مکوش|
  block
    block |گر بگویی عاشقم هست امتحان|
    block |سر مپیچ و رطل مردان را بنوش|
  block
    block |می‌خروشم لیکن از مستی عشق|
    block |همچو چنگم بی‌خبر من از خروش|
  block
    block |شمس تبریزی مرا کردی خراب|
    block |هم تو ساقی هم تو می هم می فروش|