
block |ز بامداد دلم می‌جهد به سودایی|
  block
    block |ز بامداد دلم می‌جهد به سودایی|
    block |ز بامداد پگه می‌زند یکی رایی|
  block
    block |چگونه آه نگویم که آتشی بفروخت|
    block |که از پگه دل من گشت آتش افزایی|
  block
    block |فسون ناله بخوانم بر اژدهای غمش|
    block |که آتشست دم او و ناله سقایی|
  block
    block |عجب که دوش کجا بوده است این دل من|
    block |که بر رخ دل من هست تازه صفرایی|
  block
    block |به سوی جسم چو خاکسترم میا گستاخ|
    block |که زیر اوست یکی آتشی و دریایی|
  block
    block |به خوی آتش او من همی‌روم ای یار|
    block |به حیله‌ها و به تزویرها و هیهایی|
  block
    block |ز دردمیدن عشقش دلم شکست آورد|
    block |که عشق را دم تندست و دل چو سرنایی|
  block
    block |به جست و جوی وصالش دل مراست به عشق|
    block |چه آتشین طلبی و چه آهنین پایی|
  block
    block |حدیث آتش گویم ز شمس تبریزی|
    block |که تا ز تابش نورش رسد به هر جایی|