
block |بیار ساقی بادت فدا سر و دستار|
  block
    block |بیار ساقی بادت فدا سر و دستار|
    block |ز هر کجا که دهد دست جام جان دست آر|
  block
    block |درآی مست و خرامان و ساغر اندر دست|
    block |روا مبین چو تو ساقی و ما چنین هشیار|
  block
    block |بیار جام که جانم ز آرزومندی|
    block |ز خویش نیز برآمد چه جای صبر و قرار|
  block
    block |بیار جام حیاتی که هم مزاج توست|
    block |که مونس دل خسته‌ست و محرم اسرار|
  block
    block |از آن شراب که گر جرعه‌ای از او بچکد|
    block |ز خاک شوره بروید همان زمان گلزار|
  block
    block |شراب لعل که گر نیم شب برآرد جوش|
    block |میان چرخ و زمین پر شود از او انوار|
  block
    block |زهی شراب و زهی ساغر و زهی ساقی|
    block |که جان‌ها و روان‌ها نثار باد نثار|
  block
    block |بیا که در دل من رازهای پنهانست|
    block |شراب لعل بگردان و پرده‌ای مگذار|
  block
    block |مرا چو مست کنی آنگهی تماشا کن|
    block |که شیرگیر چگونست در میان شکار|
  block
    block |تبارک الله آن دم که پر شود مجلس|
    block |ز بوی جام و ز نور رخ چنان دلدار|
  block
    block |هزار مست چو پروانه جانب آن شمع|
    block |نهاده جان به طبق بر که این بگیر و بیار|
  block
    block |ز مطربان خوش آواز و نعره مستان|
    block |شراب در رگ خمار گم کند رفتار|
  block
    block |ببین به حال جوانان کهف کان خوردند|
    block |خراب سیصد و نه سال مست اندر غار|
  block
    block |چه باده بود که موسی به ساحران درریخت|
    block |که دست و پای بدادند مست و بیخودوار|
  block
    block |زنان مصر چه دیدند بر رخ یوسف|
    block |که شرحه شرحه بریدند ساعد چو نگار|
  block
    block |چه ریخت ساقی تقدیس بر سر جرجیس|
    block |که غم نخورد و نترسید ز آتش کفار|
  block
    block |هزار بارش کشتند و پیشتر می‌رفت|
    block |که مستم و خبرم نیست از یکی و هزار|
  block
    block |صحابیان که برهنه به پیش تیغ شدند|
    block |خراب و مست بدند از محمد مختار|
  block
    block |غلط محمد ساقی نبود جامی بود|
    block |پر از شراب و خدا بود ساقی ابرار|
  block
    block |کدام شربت نوشید پوره ادهم|
    block |که مست وار شد از ملک و مملکت بیزار|
  block
    block |چه سکر بود که آواز داد سبحانی|
    block |که گفت رمز اناالحق و رفت بر سر دار|
  block
    block |به بوی آن می‌شد آب روشن و صافی|
    block |چو مست سجده کنان می‌رود به سوی بحار|
  block
    block |ز عشق این می خاکست گشته رنگ آمیز|
    block |ز تف این می آتش فروخت خوش رخسار|
  block
    block |وگر نه باد چرا گشت همدم و غماز|
    block |حیات سبزه و بستان و دفتر گفتار|
  block
    block |چه ذوق دارند این چار اصل ز آمیزش|
    block |نبات و مردم و حیوان نتیجه این چار|
  block
    block |چه بی‌هشانه میی دارد این شب زنگی|
    block |که خلق را به یکی جام می‌برد از کار|
  block
    block |ز لطف و صنعت صانع کدام را گویم|
    block |که بحر قدرت او را پدید نیست کنار|
  block
    block |شراب عشق بنوشیم و بار عشق کشیم|
    block |چنانک اشتر سرمست در میان قطار|
  block
    block |نه مستیی که تو را آرزوی عقل آید|
    block |ز مستی که کند روح و عقل را بیدار|
  block
    block |ز هر چه دارد غیر خدا شکوفه کند|
    block |از آنک غیر خدا نیست جز صداع و خمار|
  block
    block |کجا شراب طهور و کجا می انگور|
    block |طهور آب حیاتست و آن دگر مردار|
  block
    block |دمی چو خوک و زمانی چو بوزنه کندت|
    block |به آب سرخ سیه روی گردی آخر کار|
  block
    block |دلست خنب شراب خدا سرش بگشا|
    block |سرش به گل بگرفتست طبع بدکردار|
  block
    block |چو اندکی سر خم را ز گل کنی خالی|
    block |برآید از سر خم بو و صد هزار آثار|
  block
    block |اگر درآیم کثار آن فروشمرم|
    block |شمار آن نتوان کرد تا به روز شمار|
  block
    block |چو عاجزیم بلا احصیی فرود آریم|
    block |چو گشت وقت فروداشت جام جان بردار|
  block
    block |درآ به مجلس عشاق شمس تبریزی|
    block |که آفتاب از آن شمس می‌برد انوار|