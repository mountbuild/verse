
block |حجاب از چشم بگشایی که سبحان الذی اسری|
  block
    block |حجاب از چشم بگشایی که سبحان الذی اسری|
    block |جمال خویش بنمایی که سبحان الذی اسری|
  block
    block |شراب عشق می‌جوشی از آن سوتر ز بی‌هوشی|
    block |هزاران عقل بربایی که سبحان الذی اسری|
  block
    block |نهی بر فرق جان تاجی بری دل را به معراجی|
    block |ز دو کونش برافزایی که سبحان الذی اسری|
  block
    block |بپرد دل بیابان‌ها شود پیش از همه جان‌ها|
    block |به ناگاهش تو پیش آیی که سبحان الذی اسری|
  block
    block |هر آن کس را که برداری به اجلالش فرود آری|
    block |در آن بستان بی‌جایی که سبحان الذی اسری|
  block
    block |دلم هر لحظه می‌پرد لباس صبر می‌درد|
    block |از آن شادی که با مایی که سبحان الذی اسری|
  block
    block |ز هر شش سوی بگریزم در آن حضرت درآویزم|
    block |که بس دلبند و زیبایی که سبحان الذی اسری|
  block
    block |حیاتی داد جان‌ها را به رقص آورده دل‌ها را|
    block |عدم را کرده سودایی که سبحان الذی اسری|
  block
    block |گریزان شو به علیین دلا یعنی صلاح الدین|
    block |چو تو بی‌دست و بی‌پایی که سبحان الذی اسری|