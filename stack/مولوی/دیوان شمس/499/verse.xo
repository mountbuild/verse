
block |عشق جز دولت و عنایت نیست|
  block
    block |عشق جز دولت و عنایت نیست|
    block |جز گشاد دل و هدایت نیست|
  block
    block |عشق را بوحنیفه درس نکرد|
    block |شافعی را در او روایت نیست|
  block
    block |لایجوز و یجوز تا اجل‌ست|
    block |علم عشاق را نهایت نیست|
  block
    block |عاشقان غرقه‌اند در شکراب|
    block |از شکر مصر را شکایت نیست|
  block
    block |جان مخمور چون نگوید شکر|
    block |باده‌ای را که حد و غایت نیست|
  block
    block |هر که را پرغم و ترش دیدی|
    block |نیست عاشق و زان ولایت نیست|
  block
    block |گر نه هر غنچه پرده باغی‌ست|
    block |غیرت و رشک را سرایت نیست|
  block
    block |مبتدی باشد اندر این ره عشق|
    block |آنک او واقف از بدایت نیست|
  block
    block |نیست شو نیست از خودی زیرا|
    block |بتر از هستیت جنایت نیست|
  block
    block |هیچ راعی مشو رعیت شو|
    block |راعیی جز سد رعایت نیست|
  block
    block |بس بدی بنده را کفی بالله|
    block |لیکش این دانش و کفایت نیست|
  block
    block |گوید این مشکل و کنایاتست|
    block |این صریح است این کنایت نیست|
  block
    block |پای کوری به کوزه‌ای برزد|
    block |گفت فراش را وقایت نیست|
  block
    block |کوزه و کاسه چیست بر سر ره|
    block |راه را زین خزف نقایت نیست|
  block
    block |کوزه‌ها را ز راه برگیرید|
    block |یا که فراش در سعایت نیست|
  block
    block |گفت ای کور کوزه بر ره نیست|
    block |لیک بر ره تو را درایت نیست|
  block
    block |ره رها کرده‌ای سوی کوزه|
    block |می‌روی آن به جز غوایت نیست|
  block
    block |خواجه جز مستی تو در ره دین|
    block |آیتی ز ابتدا و غایت نیست|
  block
    block |آیتی تو و طالب آیت|
    block |به ز آیت طلب خود آیت نیست|
  block
    block |بی رهی ور نه در ره کوشش|
    block |هیچ کوشنده بی‌جرایت نیست|
  block
    block |چونک مثقال ذره یره است|
    block |ذره زله بی‌نکایت نیست|
  block
    block |ذره خیر بی‌گشادی نیست|
    block |چشم بگشا اگر عمایت نیست|
  block
    block |هر نباتی نشانی آب است|
    block |چیست کان را از او جبایت نیست|
  block
    block |بس کن این آب را نشانی‌هاست|
    block |تشنه را حاجت وصایت نیست|