
block |عیش جهان پیسه بود گاه خوشی گاه بدی|
  block
    block |عیش جهان پیسه بود گاه خوشی گاه بدی|
    block |عاشق او شو که دهد ملکت عیش ابدی|
  block
    block |چونک سپید است و سیه روز و شب عمر همه|
    block |عمر دگر جو که بود ساده چو نور صمدی|
  block
    block |ای تو فرورفته به خود گاه از آن گور و لحد|
    block |غافل از این لحظه که تو در لحد بود خودی|
  block
    block |دیدن روزی ده تو رزق حلال است تو را|
    block |گرم به دکان چه روی در پی رزق عددی|
  block
    block |نادره طوطی که تویی کان شکر باطن تو|
    block |نادره بلبل که تویی گلشنی و لعل خدی|
  block
    block |لیلی و مجنون عجب هر دو به یک پوست درون|
    block |آینه هر دو تویی لیک درون نمدی|
  block
    block |عالم جان بحر صفا صورت و قالب کف او|
    block |بحر صفا را بنگر چنگ در این کف چه زدی|
  block
    block |هیچ قراری نبود بر سر دریا کف را|
    block |ز آنک قرارش ندهد جنبش موج مددی|
  block
    block |ز آنک کف از خشک بود لایق دریا نبود|
    block |نیک به نیکی رود و بد برود سوی بدی|
  block
    block |کف همگی آب شود یا به کناری برود|
    block |ز آنک دورنگی نبود در دل بحر احدی|
  block
    block |موج برآید ز خود و در خود نظاره کند|
    block |سجده کنان کای خود من آه چه بیرون ز حدی|
  block
    block |جمله جان‌هاست یکی وین همه عکس ملکی|
    block |دیده احول بگشا خوش نگر ار باخردی|