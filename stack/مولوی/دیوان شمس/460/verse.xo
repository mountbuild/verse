
block |عاشق آن قند تو جان شکرخای ماست|
  block
    block |عاشق آن قند تو جان شکرخای ماست|
    block |سایه زلفین تو در دو جهان جای ماست|
  block
    block |از قد و بالای اوست عشق که بالا گرفت|
    block |و آنک بشد غرق عشق قامت و بالای ماست|
  block
    block |هر گل سرخی که هست از مدد خون ماست|
    block |هر گل زردی که رست رسته ز صفرای ماست|
  block
    block |هر چه تصور کنی خواجه که همتاش نیست|
    block |عاشق و مسکین آن بی‌ضد و همتای ماست|
  block
    block |از سبب هجر اوست شب که سیه پوش گشت|
    block |توی به تو دود شب ز آتش سودای ماست|
  block
    block |نیست ز من باورت این سخن از شب بپرس|
    block |تا بدهد شرح آنک فتنه فردای ماست|
  block
    block |شب چه بود روز نیز شهره و رسوای اوست|
    block |کاهش مه از غم ماه دل افزای ماست|
  block
    block |آه که از هر دو کون تا چه نهان بوده‌ای|
    block |خه که نهانی چنین شهره و پیدای ماست|
  block
    block |زان سوی لوح وجود مکتب عشاق بود|
    block |و آنچ ز لوحش نمود آن همه اسمای ماست|
  block
    block |اول و پایان راه از اثر پای ماست|
    block |ناطقه و نفس کل ناله سرنای ماست|
  block
    block |گر نه کژی همچو چنگ واسطه نای چیست|
    block |در هوس آن سری اوست که هم پای ماست|
  block
    block |گر چه که ما هم کژیم در صفت جسم خویش|
    block |بر سر منشور عشق جسم چو طغرای ماست|
  block
    block |رخت به تبریز برد مفخر جان شمس دین|
    block |بازبیاریم زود کان همه کالای ماست|