
block |به شکرخنده بتا نرخ شکر می‌شکنی|
  block
    block |به شکرخنده بتا نرخ شکر می‌شکنی|
    block |چه زند پیش عقیق تو عقیق یمنی|
  block
    block |گلرخا سوی گلستان دو سه هفته بمرو|
    block |تا ز شرم تو نریزد گل سرخ چمنی|
  block
    block |گل چه باشد که اگر جانب گردون نگری|
    block |سرنگون زهره و مه را ز فلک درفکنی|
  block
    block |حق تو را از جهت فتنه و شور آورده‌ست|
    block |فتنه و شور و قیامت نکنی پس چه کنی|
  block
    block |روی چون آتش از آن داد که دل‌ها سوزی|
    block |شکن زلف بدان داد که دل‌ها شکنی|
  block
    block |دل ما بتکده‌ها نقش تو در وی شمنی|
    block |هر بتی رو به شمن کرده که تو آن منی|
  block
    block |برمکن تو دل خود از من ازیرا به جفا|
    block |گر که قاف شود دل تو ز بیخش بکنی|
  block
    block |در تک چاه زنخدان تو نادر آبی است|
    block |که به هر چه که درافتم بنماید رسنی|
  block
    block |در غمت بوالحسنان مذهب و دین گم کردند|
    block |زان سبب که حسن اندر حسن اندر حسنی|
  block
    block |زیرکان را رخ تو مست از آن می‌دارد|
    block |تا در این بزم ندانند که تو در چه فنی|
  block
    block |کافری ای دل اگر در جز او دل بندی|
    block |کافری ای تن اگر بر جز این عشق تنی|
  block
    block |بی وی ار بر فلکی تو به خدا در گوری|
    block |هر چه پوشی به جز از خلعت او در کفنی|
  block
    block |شمس تبریز که در روح وطن ساخته‌ای|
    block |جان جان‌هاست وطن چونک تو جان را وطنی|