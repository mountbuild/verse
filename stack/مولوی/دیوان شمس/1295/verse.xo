
block |بیا بیا که تویی جان جان جان سماع|
  block
    block |بیا بیا که تویی جان جان جان سماع|
    block |بیا که سرو روانی به بوستان سماع|
  block
    block |بیا که چون تو نبودست و هم نخواهد بود|
    block |بیا که چون تو ندیدست دیدگان سماع|
  block
    block |بیا که چشمه خورشید زیر سایه تست|
    block |هزار زهره تو داری بر آسمان سماع|
  block
    block |سماع شکر تو گوید به صد زبان فصیح|
    block |یکی دو نکته بگویم من از زبان سماع|
  block
    block |برون ز هر دو جهانی چو در سماع آیی|
    block |برون ز هر دو جهانست این جهان سماع|
  block
    block |اگر چه بام بلندست بام هفتم چرخ|
    block |گذشته است از این بام نردبان سماع|
  block
    block |به زیر پای بکوبید هر چه غیر ویست|
    block |سماع از آن شما و شما از آن سماع|
  block
    block |چو عشق دست درآرد به گردنم چه کنم|
    block |کنار درکشمش همچنین میان سماع|
  block
    block |کنار ذره چو پر شد ز پرتو خورشید|
    block |همه به رقص درآیند بی‌فغان سماع|
  block
    block |بیا که صورت عشقست شمس تبریزی|
    block |که باز ماند ز عشق لبش دهان سماع|