
block |یاران سحر خیزان تا صبح کی دریابد|
  block
    block |یاران سحر خیزان تا صبح کی دریابد|
    block |تا ذره صفت ما را کی زیر و زبر یابد|
  block
    block |آن بخت که را باشد کید به لب جویی|
    block |تا آب خورد از جو خود عکس قمر یابد|
  block
    block |یعقوب صفت کی بود کز پیرهن یوسف|
    block |او بوی پسر جوید خود نور بصر یابد|
  block
    block |یا تشنه چو اعرابی در چه فکند دلوی|
    block |در دلو نگارینی چون تنگ شکر یابد|
  block
    block |یا موسی آتش جو کرد به درختی رو|
    block |آید که برد آتش صد صبح و سحر یابد|
  block
    block |در خانه جهد عیسی تا وارهد از دشمن|
    block |از خانه سوی گردون ناگاه گذر یابد|
  block
    block |یا همچو سلیمانی بشکافد ماهی را|
    block |اندر شکم ماهی آن خاتم زر یابد|
  block
    block |شمشیر به کف عمر در قصد رسول آید|
    block |در دام خدا افتد وز بخت نظر یابد|
  block
    block |یا چون پسر ادهم راند به سوی آهو|
    block |تا صید کند آهو خود صید دگر یابد|
  block
    block |یا چون صدف تشنه بگشاده دهان آید|
    block |تا قطره به خود گیرد در خویش گهر یابد|
  block
    block |یا مرد علف کش کو گردد سوی ویران‌ها|
    block |ناگاه به ویرانی از گنج خبر یابد|
  block
    block |ره رو بهل افسانه تا محرم و بیگانه|
    block |از نور الم نشرح بی‌شرح تو دریابد|
  block
    block |هر کو سوی شمس الدین از صدق نهد گامی|
    block |گر پاش فروماند از عشق دو پر یابد|