
block |ای صد هزار خرمن‌ها را بسوخته|
  block
    block |ای صد هزار خرمن‌ها را بسوخته|
    block |زین پس مدار خرمن ما را بسوخته|
  block
    block |از عشق سنگ خارا بر آهنی زده|
    block |برقی بجسته ز آهن و خارا بسوخته|
  block
    block |از سر قدم بساختم ای آفتاب حسن|
    block |هم سر به جوش آمده هم پا بسوخته|
  block
    block |سرنای این دلم ز تو بنواخت پرده‌ای|
    block |هم پرده‌اش دریده و سرنا بسوخته|
  block
    block |در اصل زمهریر گر افتد ز آتشت|
    block |تا روز حشر بینی سرما بسوخته|
  block
    block |از عالم نه جای ندا کرد عشق تو|
    block |هر جان که گوش داشته برجا بسوخته|
  block
    block |ای لطف سوزشی که شرار جمال تو|
    block |جان را کشیده پیش و به عمدا بسوخته|
  block
    block |آن روی سرخ را می احمر دمی بدید|
    block |صفرای عشق او می حمرا بسوخته|
  block
    block |آن خد احمر ار بنمایی دمی دگر|
    block |سودای تو برآید و صفرا بسوخته|
  block
    block |طبعی که لاف زلف مطرا همی‌زدی|
    block |از جعد طره تو مطرا بسوخته|
  block
    block |در وا شدم به جستن تو جانب فلک|
    block |در وا نگشت ماندم دروا بسوخته|
  block
    block |کی بینم از شعاع وصال تو آتشی|
    block |راه دراز هجر ز پهنا بسوخته|
  block
    block |من چون سپند رقص کنان اندر او شده|
    block |شعر تر و قصیده غرا بسوخته|
  block
    block |اندرفتاده برق به دکان عاشقان|
    block |بازار و نقد و ناقد و کالا بسوخته|
  block
    block |زر گشته مس جسم ز اکسیر جان چنانک|
    block |ز اکسیر مس‌ها را استا بسوخته|
  block
    block |ایمان و مؤمنان همه حیران شده ز عشق|
    block |زنار پیر راهب ترسا بسوخته|
  block
    block |برقی ز شمس دین و ز تبریز آمده|
    block |ابری که پرده گشت ز بالا بسوخته|