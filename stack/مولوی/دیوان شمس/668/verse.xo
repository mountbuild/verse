
block |رجب بیرون شد و شعبان درآمد|
  block
    block |رجب بیرون شد و شعبان درآمد|
    block |برون شد جان ز تن جانان درآمد|
  block
    block |دم جهل و دم غفلت برون شد|
    block |دم عشق و دم غفران درآمد|
  block
    block |بروید دل گل و نسرین و ریحان|
    block |چو از ابر کرم باران درآمد|
  block
    block |دهان جمله غمگینان بخندد|
    block |بدین قندی که در دندان درآمد|
  block
    block |چو خورشید آدمی زربفت پوشد|
    block |چو آن مه روی زرافشان درآمد|
  block
    block |بزن دست و بگو ای مطرب عشق|
    block |که آن سرفتنه پاکوبان درآمد|
  block
    block |اگر دی رفت باقی باد امروز|
    block |وگر عمر بشد عثمان درآمد|
  block
    block |همه عمر گذشته بازآید|
    block |چو این اقبال جاویدان درآمد|
  block
    block |چو در کشتی نوحی مست خفته|
    block |چه غم داری اگر طوفان درآمد|
  block
    block |منور شد چو گردون خاک تبریز|
    block |چو شمس الدین در آن میدان درآمد|