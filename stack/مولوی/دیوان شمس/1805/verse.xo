
block |پوشیده چون جان می روی اندر میان جان من|
  block
    block |پوشیده چون جان می روی اندر میان جان من|
    block |سرو خرامان منی ای رونق بستان من|
  block
    block |چون می روی بی‌من مرو ای جان جان بی‌تن مرو|
    block |وز چشم من بیرون مشو ای مشعله تابان من|
  block
    block |هفت آسمان را بردرم وز هفت دریا بگذرم|
    block |چون دلبرانه بنگری در جان سرگردان من|
  block
    block |تا آمدی اندر برم شد کفر و ایمان چاکرم|
    block |ای دیدن تو دین من وی روی تو ایمان من|
  block
    block |بی پا و سر کردی مرا بی‌خواب و خور کردی مرا|
    block |در پیش یعقوب اندرآ ای یوسف کنعان من|
  block
    block |از لطف تو چون جان شدم وز خویشتن پنهان شدم|
    block |ای هست تو پنهان شده در هستی پنهان من|
  block
    block |گل جامه در از دست تو وی چشم نرگس مست تو|
    block |ای شاخه‌ها آبست تو وی باغ بی‌پایان من|
  block
    block |یک لحظه داغم می کشی یک دم به باغم می کشی|
    block |پیش چراغم می کشی تا وا شود چشمان من|
  block
    block |ای جان پیش از جان‌ها وی کان پیش از کان‌ها|
    block |ای آن بیش از آن‌ها ای آن من ای آن من|
  block
    block |چون منزل ما خاک نیست گر تن بریزد باک نیست|
    block |اندیشه‌ام افلاک نیست ای وصل تو کیوان من|
  block
    block |بر یاد روی ماه من باشد فغان و آه من|
    block |بر بوی شاهنشاه من هر لحظه‌ای حیران من|
  block
    block |ای جان چو ذره در هوا تا شد ز خورشیدت جدا|
    block |بی تو چرا باشد چرا ای اصل چارارکان من|
  block
    block |ای شه صلاح الدین من ره دان من ره بین من|
    block |ای فارغ از تمکین من ای برتر از امکان من|