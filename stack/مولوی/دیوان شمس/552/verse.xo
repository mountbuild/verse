
block |چیست صلای چاشتگه خواجه به گور می‌رود|
  block
    block |چیست صلای چاشتگه خواجه به گور می‌رود|
    block |دیر به خانه وارسد منزل دور می‌رود|
  block
    block |در عوض بت گزین کزدم و مار همنشین|
    block |وز تتق بریشمین سوی قبور می‌رود|
  block
    block |شد می و نقل خوردنش عشرت و عیش کردنش|
    block |سخت شکست گردنش سخت صبور می‌رود|
  block
    block |زهره نداشت هیچ کس تا بر او زند نفس|
    block |پخته شود از این سپس چون به تنور می‌رود|
  block
    block |صاف صفا نمی‌رود راه وفا نمی‌رود|
    block |مست خدا نمی‌رود مست غرور می‌رود|
  block
    block |ای خنک آن که پیش شد بنده دین و کیش شد|
    block |موسی وقت خویش شد جانب طور می‌رود|
  block
    block |چند برید جامه‌ها بست بسی عمامه‌ها|
    block |چون که نداشت ستر حق ناکس و عور می‌رود|
  block
    block |آنک ز روم زاده بد جانب روم وارود|
    block |وان که ز غور زاده بد هم سوی غور می‌رود|
  block
    block |آن که ز نار زاده بد همچو بلیس نار شد|
    block |وان که ز نور زاده بد هم سوی نور می‌رود|
  block
    block |آن که ز دیو زاده بد دست جفا گشاده بد|
    block |هیچ گمان مبر که او در بر حور می‌رود|
  block
    block |بانمکان و چابکان جانب خوان حق شده|
    block |وان دل خام بی‌نمک در شر و شور می‌رود|
  block
    block |طبل سیاستی ببین کز فزع نهیب او|
    block |شیر چو گربه می‌شود میر چو مور می‌رود|
  block
    block |بس که بیان سر تو گر چه به لب نیاوری|
    block |همچو خیال نیکوان سوی صدور می‌رود|