
block |جفا از سر گرفتی یاد می‌دار|
  block
    block |جفا از سر گرفتی یاد می‌دار|
    block |نکردی آن چه گفتی یاد می‌دار|
  block
    block |نگفتی تا قیامت با تو جفتم|
    block |کنون با جور جفتی یاد می‌دار|
  block
    block |مرا بیدار در شب‌های تاریک|
    block |رها کردی و خفتی یاد می‌دار|
  block
    block |به گوش خصم می‌گفتی سخن‌ها|
    block |مرا دیدی نهفتی یاد می‌دار|
  block
    block |نگفتی خار باشم پیش دشمن|
    block |چو گل با او شکفتی یاد می‌دار|
  block
    block |گرفتم دامنت از من کشیدی|
    block |چنین کردی و رفتی یاد می‌دار|
  block
    block |همی‌گویم عتابی من به نرمی|
    block |تو می‌گویی به زفتی یاد می‌دار|
  block
    block |فتادی بارها دستت گرفتم|
    block |دگرباره بیفتی یاد می‌دار|