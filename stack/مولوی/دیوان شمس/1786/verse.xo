
block |دزدیده چون جان می روی اندر میان جان من|
  block
    block |دزدیده چون جان می روی اندر میان جان من|
    block |سرو خرامان منی ای رونق بستان من|
  block
    block |چون می روی بی‌من مرو ای جان جان بی‌تن مرو|
    block |وز چشم من بیرون مشو ای شعله تابان من|
  block
    block |هفت آسمان را بردرم وز هفت دریا بگذرم|
    block |چون دلبرانه بنگری در جان سرگردان من|
  block
    block |تا آمدی اندر برم شد کفر و ایمان چاکرم|
    block |ای دیدن تو دین من وی روی تو ایمان من|
  block
    block |بی‌پا و سر کردی مرا بی‌خواب و خور کردی مرا|
    block |سرمست و خندان اندرآ ای یوسف کنعان من|
  block
    block |از لطف تو چو جان شدم وز خویشتن پنهان شدم|
    block |ای هست تو پنهان شده در هستی پنهان من|
  block
    block |گل جامه در از دست تو ای چشم نرگس مست تو|
    block |ای شاخ‌ها آبست تو ای باغ بی‌پایان من|
  block
    block |یک لحظه داغم می کشی یک دم به باغم می کشی|
    block |پیش چراغم می کشی تا وا شود چشمان من|
  block
    block |ای جان پیش از جان‌ها وی کان پیش از کان‌ها|
    block |ای آن پیش از آن‌ها ای آن من ای آن من|
  block
    block |منزلگه ما خاک نی گر تن بریزد باک نی|
    block |اندیشه‌ام افلاک نی ای وصل تو کیوان من|
  block
    block |مر اهل کشتی را لحد در بحر باشد تا ابد|
    block |در آب حیوان مرگ کو ای بحر من عمان من|
  block
    block |ای بوی تو در آه من وی آه تو همراه من|
    block |بر بوی شاهنشاه من شد رنگ و بو حیران من|
  block
    block |جانم چو ذره در هوا چون شد ز هر ثقلی جدا|
    block |بی‌تو چرا باشد چرا ای اصل چار ارکان من|
  block
    block |ای شه صلاح الدین من ره دان من ره بین من|
    block |ای فارغ از تمکین من ای برتر از امکان من|