
block |المنه لله که ز پیکار رهیدیم|
  block
    block |المنه لله که ز پیکار رهیدیم|
    block |زین وادی خم در خم پرخار رهیدیم|
  block
    block |زین جان پر از وهم کژاندیشه گذشتیم|
    block |زین چرخ پر از مکر جگرخوار رهیدیم|
  block
    block |دکان حریصان به دغل رخت همه برد|
    block |دکان بشکستیم و از آن کار رهیدیم|
  block
    block |در سایه آن گلشن اقبال بخفتیم|
    block |وز غرقه آن قلزم زخار رهیدیم|
  block
    block |بی‌اسب همه فارس و بی‌می همه مستیم|
    block |از ساغر و از منت خمار رهیدیم|
  block
    block |ما توبه شکستیم و ببستیم دو صد بار|
    block |دیدیم مه توبه به یک بار رهیدیم|
  block
    block |زان عیسی عشاق و ز افسون مسیحش|
    block |از علت و قاروره و بیمار رهیدیم|
  block
    block |چون شاهد مشهور بیاراست جهان را|
    block |از شاهد و از برده بلغار رهیدیم|
  block
    block |ای سال چه سالی تو که از طالع خوبت|
    block |ز افسانه پار و غم پیرار رهیدیم|
  block
    block |در عشق ز سه روزه وز چله گذشتیم|
    block |مذکور چو پیش آمد از اذکار رهیدیم|
  block
    block |خاموش کز این عشق و از این علم لدنیش|
    block |از مدرسه و کاغذ و تکرار رهیدیم|
  block
    block |خاموش کز این کان و از این گنج الهی|
    block |از مکسبه و کیسه و بازار رهیدیم|
  block
    block |هین ختم بر این کن که چو خورشید برآمد|
    block |از حارس و از دزد و شب تار رهیدیم|