
block |خوشی خوشی تو ولی من هزار چندانم|
  block
    block |خوشی خوشی تو ولی من هزار چندانم|
    block |به خواب دوش که را دیده‌ام نمی‌دانم|
  block
    block |ز خوشدلی و طرب در جهان نمی‌گنجم|
    block |ولی ز چشم جهان همچو روح پنهانم|
  block
    block |درخت اگر نبدی پا به گل مرا جستی|
    block |کز این شکوفه و گل حسرت گلستانم|
  block
    block |همیشه دامن شادی کشیدمی سوی خویش|
    block |کشد کنون کف شادی به خویش دامانم|
  block
    block |ز بامداد کسی غلملیج می کندم|
    block |گزاف نیست که من ناشتاب خندانم|
  block
    block |ترانه‌ها ز من آموزد این نفس زهره|
    block |هزار زهره غلام دماغ سکرانم|
  block
    block |شکرلبی لب ما را به گاه شیرین کرد|
    block |که غرقه گشت شکر اندر آب دندانم|
  block
    block |صلا که قامت چون سرو او صلا درداد|
    block |که من نماز شما را لطیف ارکانم|
  block
    block |صلا که فاتحه قفل‌های بسته منم|
    block |بدان چو فاتحه تان در نماز می خوانم|
  block
    block |به دار ملک ملاحت لبش چو غماز است|
    block |که بنگرید نصیب مرا که دربانم|
  block
    block |چنانک پیش جنونم عقول حیرانند|
    block |من از فسردگی این عقول حیرانم|
  block
    block |فسرده ماند یخی که به زیر سایه بود|
    block |ندید شعشعه آفتاب رخشانم|
  block
    block |تبسم خوش خورشید هر یخی که بدید|
    block |سبال مالد و گوید که آب حیوانم|
  block
    block |بیار ناطق کلی بگو تو باقی را|
    block |ز گفتنم برهان من خموش برهانم|