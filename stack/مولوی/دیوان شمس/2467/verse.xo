
block |کعبه طواف می‌کند بر سر کوی یک بتی|
  block
    block |کعبه طواف می‌کند بر سر کوی یک بتی|
    block |این چه بتی است ای خدا این چه بلا و آفتی|
  block
    block |ماه درست پیش او قرص شکسته بسته‌ای|
    block |بر شکرش نبات‌ها چون مگسی است زحمتی|
  block
    block |جمله ملوک راه دین جمله ملایک امین|
    block |سجده کنان که ای صنم بهر خدای رحمتی|
  block
    block |اهل هزار بحر و کف گوهر عشق را صدف|
    block |زان سوی عزت و شرف سخت بلندهمتی|
  block
    block |او است بهشت و حور خود شادی و عیش و سور خود|
    block |در غلبات نور خود آه عظیم آیتی|
  block
    block |بشنو این خطاب را ساخته شو جواب را|
    block |ذره مر آفتاب را گشت حریف و بابتی|
  block
    block |ای تبریز محرمت شمس هزار مکرمت|
    block |گشته سخن سبوصفت بر یم بی‌نهایتی|