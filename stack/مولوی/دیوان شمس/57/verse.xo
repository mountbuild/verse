
block |مسلمانان مسلمانان چه باید گفت یاری را|
  block
    block |مسلمانان مسلمانان چه باید گفت یاری را|
    block |که صد فردوس می‌سازد جمالش نیم خاری را|
  block
    block |مکان‌ها بی‌مکان گردد زمین‌ها جمله کان گردد|
    block |چو عشق او دهد تشریف یک لحظه دیاری را|
  block
    block |خداوندا زهی نوری لطافت بخش هر حوری|
    block |که آب زندگی سازد ز روی لطف ناری را|
  block
    block |چو لطفش را بیفشارد هزاران نوبهار آرد|
    block |چه نقصان گر ز غیرت او زند برهم بهاری را|
  block
    block |جمالش آفتاب آمد جهان او را نقاب آمد|
    block |ولیکن نقش کی بیند به جز نقش و نگاری را|
  block
    block |جمال گل گواه آمد که بخشش‌ها ز شاه آمد|
    block |اگر چه گل بنشناسد هوای سازواری را|
  block
    block |اگر گل را خبر بودی همیشه سرخ و تر بودی|
    block |ازیرا آفتی ناید حیات هوشیاری را|
  block
    block |به دست آور نگاری تو کز این دستست کار تو|
    block |چرا باید سپردن جان نگاری جان سپاری را|
  block
    block |ز شمس الدین تبریزی منم قاصد به خون ریزی|
    block |که عشقی هست در دستم که ماند ذوالفقاری را|