
block |اگر باده خوری باری ز دست دلبر ما خور|
  block
    block |اگر باده خوری باری ز دست دلبر ما خور|
    block |ز دست یار آتشروی عالم سوز زیبا خور|
  block
    block |نمی‌شاید که چون برقی به هر دم خرمنی سوزی|
    block |مثال کشت کوهستان همه شربت ز بالا خور|
  block
    block |اگر خواهی که چون مجنون حجاب عقل بردری|
    block |ز دست عشق پابرجا شراب آن جا ز بی‌جا خور|
  block
    block |اگر دلتنگ و بدرنگی به زیر گلبنش بنشین|
    block |وگر مخمور و مغموری از این بگزیده صهبا خور|
  block
    block |گریزانست این ساقی از این مستان ناموسی|
    block |اگر اوباش و قلاشی مخور پنهان و پیدا خور|
  block
    block |حریفان گر همی‌خواهی چو بسطامی و چون کرخی|
    block |مخور باده در این گلخن بر آن سقف معلا خور|
  block
    block |برو گر کارکی داری به کار خویشتن بنشین|
    block |چو بر یوسف نه‌ای مجنون غم نان زلیخا خور|
  block
    block |کسی دکان کند ویران که بطال جهان باشد|
    block |چو نربودست سیلابت تو آب از مشک سقا خور|
  block
    block |بگرد دیگ این دنیا چو کفلیز ار همی‌گردی|
    block |برون رو ای سیه کاسه مخور حمرا و حلوا خور|
  block
    block |در این بازار ای مجنون چو منبل گرد تن پرخون|
    block |چو در شاهد طمع کردی برو شمشیر لالا خور|
  block
    block |اگر مشتاق اشراقات شمس الدین تبریزی|
    block |شراب صبر و تقوا را تو بی‌اکراه و صفرا خور|