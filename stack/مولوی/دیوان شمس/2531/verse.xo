
block |چو سرمست منی ای جان ز درد سر چه غم داری|
  block
    block |چو سرمست منی ای جان ز درد سر چه غم داری|
    block |چو آهوی منی ای جان ز شیر نر چه غم داری|
  block
    block |چو مه روی تو من باشم ز سال و مه چه اندیشی|
    block |چو شور و شوق من هستت ز شور و شر چه غم داری|
  block
    block |چو کان نیشکر گشتی ترش رو از چه می‌باشی|
    block |براق عشق رامت شد ز مرگ خر چه غم داری|
  block
    block |چو من با تو چنین گرمم چه آه سرد می‌آری|
    block |چو بر بام فلک رفتی ز خشک و تر چه غم داری|
  block
    block |خوش آوازی من دیدی دواسازی من دیدی|
    block |رسن بازی من دیدی از این چنبر چه غم داری|
  block
    block |بر این صورت چه می‌چفسی ز بی‌معنی چه می‌ترسی|
    block |چو گوهر در بغل داری ز بی‌گوهر چه غم داری|
  block
    block |ایا یوسف ز دست تو کی بگریزد ز شست تو|
    block |همه مصرند مست تو ز کور و کر چه غم داری|
  block
    block |چو با دل یار غاری تو چراغ چار یاری تو|
    block |فقیر ذوالفقاری تو از آن خنجر چه غم داری|
  block
    block |گرفتی باغ و برها را همی‌خور آن شکرها را|
    block |اگر بستند درها را ز بند در چه غم داری|
  block
    block |چو مد و جر خود دیدی چو بال و پر خود دیدی|
    block |چو کر و فر خود دیدی ز هر بی‌فر چه غم داری|
  block
    block |ایا ای جان جان جان پناه جان مهمانان|
    block |ایا سلطان سلطانان تو از سنجر چه غم داری|
  block
    block |خمش کن همچو ماهی تو در آن دریای خوش دررو|
    block |چو اندر قعر دریایی تو از آذر چه غم داری|