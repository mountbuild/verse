
block |چه باشد گر نگارینم بگیرد دست من فردا|
  block
    block |چه باشد گر نگارینم بگیرد دست من فردا|
    block |ز روزن سر درآویزد چو قرص ماه خوش سیما|
  block
    block |درآید جان فزای من گشاید دست و پای من|
    block |که دستم بست و پایم هم کف هجران پابرجا|
  block
    block |بدو گویم به جان تو که بی‌تو ای حیات جان|
    block |نه شادم می‌کند عشرت نه مستم می‌کند صهبا|
  block
    block |وگر از ناز او گوید برو از من چه می‌خواهی|
    block |ز سودای تو می‌ترسم که پیوندد به من سودا|
  block
    block |برم تیغ و کفن پیشش چو قربانی نهم گردن|
    block |که از من دردسر داری مرا گردن بزن عمدا|
  block
    block |تو می‌دانی که من بی‌تو نخواهم زندگانی را|
    block |مرا مردن به از هجران به یزدان کاخرج الموتی|
  block
    block |مرا باور نمی‌آمد که از بنده تو برگردی|
    block |همی‌گفتم اراجیفست و بهتان گفته اعدا|
  block
    block |تویی جان من و بی‌جان ندانم زیست من باری|
    block |تویی چشم من و بی‌تو ندارم دیده بینا|
  block
    block |رها کن این سخن‌ها را بزن مطرب یکی پرده|
    block |رباب و دف به پیش آور اگر نبود تو را سرنا|