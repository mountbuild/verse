
block |ما عاشق و بی‌دل و فقیریم|
  block
    block |ما عاشق و بی‌دل و فقیریم|
    block |هم کودک و هم جوان و پیریم|
  block
    block |چون کبریتیم و هیزم خشک|
    block |ما آتش عشق زو پذیریم|
  block
    block |از آتش عشق برفروزیم|
    block |اما چون برق زو نمیریم|
  block
    block |ما خون جگر خوریم چون شیر|
    block |چون یوز نه عاشق پنیریم|
  block
    block |گویند شما چه دست گیرید|
    block |کو دست تو را که دست گیریم|
  block
    block |بر خویش پرست همچو خاریم|
    block |بر دوست پرست چون حریریم|
  block
    block |عاشق که چو شمع می بسوزد|
    block |او را چو فتیله ناگزیریم|
  block
    block |از ما مگریز زانک با تو|
    block |آمیخته همچو شهد و شیریم|
  block
    block |تو میر شکار بی‌نظیری|
    block |ما نیز شکار بی‌نظیریم|
  block
    block |در حسن تو را تنور گرم است|
    block |ما را بربند ما خمیریم|
  block
    block |ما را به قدوم خویش درباف|
    block |زیر قدم تو چون حصیریم|