
block |ننشیند آتشم چو ز حق خاست آرزو|
  block
    block |ننشیند آتشم چو ز حق خاست آرزو|
    block |زین سو نظر مکن که از آن جاست آرزو|
  block
    block |تردامنم مبین که از آن بحر تر شدم|
    block |گر گوهری ببین که چه دریاست آرزو|
  block
    block |شست حق است آرزو و روح ماهی است|
    block |صیاد جان فداست چه زیباست آرزو|
  block
    block |چون این جهان نبود خدا بود در کمال|
    block |ز آوردن من و تو چه می‌خواست آرزو|
  block
    block |گر آرزو کژ است در او راستی بسی است|
    block |نی کز کژی و راست مبراست آرزو|
  block
    block |آن کان دولتی که نهان شد به نام بد|
    block |آن چیست کژ نشین و بگو راست آرزو|
  block
    block |موری است نقب کرده میان سرای عشق|
    block |هر چند بی‌پر است و به پرواست آرزو|
  block
    block |مورش مگو ز جهل سلیمان وقت او است|
    block |زیرا که تخت و ملک بیاراست آرزو|
  block
    block |بگشای شمس مفخر تبریز این گره|
    block |چیزی است کو نه ماست و نه جز ماست آرزو|