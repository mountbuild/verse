
block |ساقیا هستند خلقان از می ما دور دور|
  block
    block |ساقیا هستند خلقان از می ما دور دور|
    block |زان جمال و زان کمال و فر و سیما دور دور|
  block
    block |گر چه پیر کهنه‌ای در حکمت و ذوق و صفا|
    block |از شراب صاف ما هستی تو پیرا دور دور|
  block
    block |چونک بینایان نمی‌بینند رنگ جام را|
    block |عقل خود داند که باشد جان اعمی دور دور|
  block
    block |چون صریح و رمز قاضی می‌نداند جان او|
    block |دور باشد از دل او رمز و ایما دور دور|
  block
    block |تا نبرد تیغ شمس الحق زنار تو را|
    block |جان تو باشد از آن لطف و چلیپا دور دور|
  block
    block |تا ز خوبی بتان خالی نگردد جان تو|
    block |باشی از رخسار آن دلدار زیبا دور دور|
  block
    block |گر چه اندر بزم شاهان تو بدی سرده ولیک|
    block |چون در این بزم اندرآیی باشی این جا دور دور|
  block
    block |تو شنیدی قرب موسی طور سینا نور حق|
    block |در حضور خضر بود آن طور سینا دور دور|
  block
    block |سقف مینا گر چه بس عالیست پیش چشم تو|
    block |لیک پیش رفعتش بد سقف مینا دور دور|
  block
    block |ای گران جان یا سبک شو یا برو از بزم ما|
    block |یا مکن مانند خود از عیش ما را دور دور|
  block
    block |مطرب عشاق بهر من زن این نادر نوا|
    block |زانک هست از گوش کر این بانگ سرنا دور دور|