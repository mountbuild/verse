
block |چیزی مگو که گنج نهانی خریده‌ام|
  block
    block |چیزی مگو که گنج نهانی خریده‌ام|
    block |جان داده‌ام ولیک جهانی خریده‌ام|
  block
    block |رویم چو زرگر است از او این سخن شنو|
    block |دادم قراضه زر و کانی خریده‌ام|
  block
    block |از چشم ترک دوست چه تیری که خورده‌ام|
    block |وز طاق ابروش چه کمانی خریده‌ام|
  block
    block |با خلق بسته بسته بگویم من این حدیث|
    block |با کس نگویم این ز فلانی خریده‌ام|
  block
    block |هر چند بی‌زبان شده بودم چو ماهیی|
    block |دیدم شکرلبی و زبانی خریده‌ام|
  block
    block |ناگاه چون درخت برستم میان باغ|
    block |زان باغ بی‌نشانه نشانی خریده‌ام|
  block
    block |گفتم میان باغ خود آن را میانه نیست|
    block |لیک از میان نیست میانی خریده‌ام|
  block
    block |کردم قران به مفخر تبریز شمس دین|
    block |بیرون ز هر دو قرن قرانی خریده‌ام|