
block |اگر زمین و فلک را پر از سلام کنیم|
  block
    block |اگر زمین و فلک را پر از سلام کنیم|
    block |وگر سگان تو را فرش سیم خام کنیم|
  block
    block |وگر همای تو را هر سحر که می آید|
    block |ز جان و دیده و دل حلقه‌های دام کنیم|
  block
    block |وگر هزار دل پاک را به هر سر راه|
    block |به دست نامه پرخون به تو پیام کنیم|
  block
    block |وگر چو نقره و زر پاک و خالص از پی تو|
    block |میان آتش تو منزل و مقام کنیم|
  block
    block |به ذات پاک منزه که بعد این همه کار|
    block |به هر طرف نگرانیم تا کدام کنیم|
  block
    block |قرار عاقبت کار هم بر این افتاد|
    block |که خویش را همه حیران و خیره نام کنیم|
  block
    block |و آنگهی که رسد باده‌های حیرانان|
    block |ز شیشه خانه دل صد هزار جام کنیم|
  block
    block |چو سیمبر به صفا تنگمان به بر گیرد|
    block |فلک که کره تند است ماش رام کنیم|
  block
    block |چو مغز روح از آن باده‌ها به جوش آید|
    block |چهار حد جهان را به تک دو گام کنیم|
  block
    block |ز شمس تبریز انگشتری چو بستانیم|
    block |هزار خسرو تمغاج را غلام کنیم|