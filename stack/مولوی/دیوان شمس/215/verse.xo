
block |من از کجا غم و شادی این جهان ز کجا|
  block
    block |من از کجا غم و شادی این جهان ز کجا|
    block |من از کجا غم باران و ناودان ز کجا|
  block
    block |چرا به عالم اصلی خویش وانروم|
    block |دل از کجا و تماشای خاکدان ز کجا|
  block
    block |چو خر ندارم و خربنده نیستم ای جان|
    block |من از کجا غم پالان و کودبان ز کجا|
  block
    block |هزارساله گذشتی ز عقل و وهم و گمان|
    block |تو از کجا و فشارات بدگمان ز کجا|
  block
    block |تو مرغ چارپری تا بر آسمان پری|
    block |تو از کجا و ره بام و نردبان ز کجا|
  block
    block |کسی تو را و تو کس را به بز نمی‌گیری|
    block |تو از کجا و هیاهای هر شبان ز کجا|
  block
    block |هزار نعره ز بالای آسمان آمد|
    block |تو تن زنی و نجویی که این فغان ز کجا|
  block
    block |چو آدمی به یکی مار شد برون ز بهشت|
    block |میان کژدم و ماران تو را امان ز کجا|
  block
    block |دلا دلا به سررشته شو مثل بشنو|
    block |که آسمان ز کجایست و ریسمان ز کجا|
  block
    block |شراب خام بیار و به پختگان درده|
    block |من از کجا غم هر خام قلتبان ز کجا|
  block
    block |شرابخانه درآ و در از درون دربند|
    block |تو از کجا و بد و نیک مردمان ز کجا|
  block
    block |طمع مدار که عمر تو را کران باشد|
    block |صفات حقی و حق را حد و کران ز کجا|
  block
    block |اجل قفس شکند مرغ را نیازارد|
    block |اجل کجا و پر مرغ جاودان ز کجا|
  block
    block |خموش باش که گفتی بسی و کس نشنید|
    block |که این دهل ز چه بام‌ست و این بیان ز کجا|