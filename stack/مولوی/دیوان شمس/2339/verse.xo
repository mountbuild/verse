
block |ایا گم گشتگان راه و بیراه|
  block
    block |ایا گم گشتگان راه و بیراه|
    block |شما را باز می‌خواند شهنشاه|
  block
    block |همی‌گوید شهنشه کان مایید|
    block |صلا ای شهره سرهنگان به درگاه|
  block
    block |به درگاه خدای حی قیوم|
    block |دعا کردن نکو باشد سحرگاه|
  block
    block |بپیوندید پیوند قدیمی|
    block |چو هی چفسیده بر دامان الله|
  block
    block |چو یوسف با عزیز مصر باشید|
    block |برون آیید از زندان و از چاه|
  block
    block |دلا بی‌گاه شد بازآ به خانه|
    block |که ترک آید شبانگه سوی خرگاه|
  block
    block |صلا اکنون میان بسته‌ست ساقی|
    block |صلا کز مهر سرمست است دلخواه|
  block
    block |به مغناطیس آید آخر آهن|
    block |به سوی کهربا آید یقین کاه|
  block
    block |کنون درهای گردون برگشادند|
    block |که عاجز شد فلک از ناله و آه|
  block
    block |بیا سجده کنان چون سایه‌ای دوست|
    block |که بر منبر برآمد امشب آن ماه|
  block
    block |مثال صورتی پوشیده گر چه|
    block |منزه بود از امثال و اشباه|
  block
    block |چو گنج جان به کنج خانه آمد|
    block |به گردش می‌تنیدم همچو جولاه|
  block
    block |خمش کن تا که قلماشیت گویم|
    block |ولکن لا تطالبنی بمعناه|
  block
    block |ولیک آن به که آن هم شیر گوید|
    block |کجا اشکار شیر و صید روباه|