
block |تو نور دیده جان یا دو دیده مایی|
  block
    block |تو نور دیده جان یا دو دیده مایی|
    block |که شعله شعله به نور بصر درافزایی|
  block
    block |تو آفتاب و دلم همچو سایه در پی تو|
    block |دو چشم در تو نهاده‌ست و گشته هرجایی|
  block
    block |از آن زمان که چو نی بسته‌ام کمر پیشت|
    block |حرارتیست درون دل از شکرخایی|
  block
    block |ز کان لطف تو نقدست عیش و عشرت ما|
    block |نیم به دولت عشق لب تو فردایی|
  block
    block |به ذات پاک خداوند کز تو دزدیده‌ست|
    block |هر آنچ آب حیاتست روح افزایی|
  block
    block |ز جوی حسن تو خوبان سبو سبو برده|
    block |به تشنگان ره عشق کرده سقایی|
  block
    block |زهی سعادت آن تشنگان که بوی برند|
    block |به اصل چشمه آب خوش مصفایی|
  block
    block |سبوی صورت‌ها را به سنگ برنزنند|
    block |خورند آب حیات تو را ز بالایی|
  block
    block |خدیو مفخر تبریز شمس دین به حق|
    block |دو صد مراد برآری چنین چو بازآیی|