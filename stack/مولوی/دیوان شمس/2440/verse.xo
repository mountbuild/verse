
block |ای آفتاب سرکشان با کهکشان آمیختی|
  block
    block |ای آفتاب سرکشان با کهکشان آمیختی|
    block |مانند شیر و انگبین با بندگان آمیختی|
  block
    block |یا چون شراب جان فزا هر جزو را دادی طرب|
    block |یا همچو یاران کرم با خاکدان آمیختی|
  block
    block |یا همچو عشق جان فدا در لاابالی ماردی|
    block |با عقل پرحرص شحیح خرده دان آمیختی|
  block
    block |ای آتش فرمانروا در آب مسکن ساختی|
    block |وی نرگس عالی نظر با ارغوان آمیختی|
  block
    block |چندان در آتش درشدی کآتش در آتش درزدی|
    block |چندان نشان جستی که تو با بی‌نشان آمیختی|
  block
    block |ای سر الله الصمد ای بازگشت نیک و بد|
    block |پهلو تهی کردی ز خود با پهلوان آمیختی|
  block
    block |جان‌ها بجستندت بسی بویی نبرد از تو کسی|
    block |آیس شدند و خسته دل خود ناگهان آمیختی|
  block
    block |از جنس نبود حیرتی بی‌جنس نبود الفتی|
    block |تو این نه‌ای و آن نه‌ای با این و آن آمیختی|
  block
    block |هر دو جهان مهمان تو بنشسته گرد خوان تو|
    block |صد گونه نعمت ریختی با میهمان آمیختی|
  block
    block |آمیختی چندانک او خود را نمی‌داند ز تو|
    block |آری کجا داند چو تو با تن چو جان آمیختی|
  block
    block |پیرا جوان گردی چو تو سرسبز این گلشن شدی|
    block |تیرا به صیدی دررسی چون با کمان آمیختی|
  block
    block |ای دولت و بخت همه دزدیده‌ای رخت همه|
    block |چالاک رهزن آمدی با کاروان آمیختی|
  block
    block |چرخ و فلک ره می‌رود تا تو رهش آموختی|
    block |جان و جهان بر می‌پرد تا با جهان آمیختی|
  block
    block |حیرانم اندر لطف تو کاین قهر چون سر می‌کشد|
    block |گردن چو قصابان مگر با گردران آمیختی|
  block
    block |خوبان یوسف چهره را آموختی عاشق کشی|
    block |و آن خار چون عفریت را با گلستان آمیختی|
  block
    block |این را رها کن عارفا آن را نظر کن کز صفا|
    block |رستی ز اجزای زمین با آسمان آمیختی|
  block
    block |رستی ز دام ای مرغ جان در شاخ گل آویختی|
    block |جستی ز وسواس جنان و اندر جنان آمیختی|
  block
    block |از بام گردون آمدی ای آب آب زندگی|
    block |از بام ما جولان زدی با ناودان آمیختی|
  block
    block |شب دزد کی یابد تو را چون نیستی اندر سرا|
    block |بر بام چوبک می‌زنی با پاسبان آمیختی|
  block
    block |اسرار این را مو به مو بی‌پرده و حرفی بگو|
    block |ای آنک حرف و لحن را اندر بیان آمیختی|