
block |اگر سرمست اگر مخمور باشم|
  block
    block |اگر سرمست اگر مخمور باشم|
    block |مهل کز مجلس تو دور باشم|
  block
    block |رخم از قبله جان نور گیرد|
    block |چو با یاد تو اندر گور باشم|
  block
    block |قرارم کی بود خود در تک گور|
    block |چو بر دمگاه نفخ صور باشم|
  block
    block |صد افسنتین و داروهای نافع|
    block |تویی جان را چو من رنجور باشم|
  block
    block |شوم شیرین ز لطف گوهر تو|
    block |اگر چون بحر تلخ و شور باشم|
  block
    block |اگر غم همچو شب عالم بگیرد|
    block |برآ ای صبح تا منصور باشم|
  block
    block |تویی روز و منم استاره روز|
    block |عجب نبود اگر مشهور باشم|
  block
    block |به من شادند جمله روزجویان|
    block |چو پیش آهنگ چون تو نور باشم|
  block
    block |مرا مخمور می داری نه از بخل|
    block |ولی تا ساکن و مستور باشم|
  block
    block |بدان مستور می داری چو حوتم|
    block |که تا از عقربت مهجور باشم|
  block
    block |چه غم دارم ز نیش عقرب ای ماه|
    block |چو غرق شهد چون زنبور باشم|
  block
    block |خمش کردم ولیکن عشق خواهد|
    block |که پیش زخمه‌اش طنبور باشم|