
block |برات عاشق نو کن رسید روز برات|
  block
    block |برات عاشق نو کن رسید روز برات|
    block |زکات لعل ادا کن رسید وقت زکات|
  block
    block |برات و قدر خیالت دو عید چیست وصال|
    block |چو این و آن نبود هست نوبت حسرات|
  block
    block |به باغ‌های حقایق برات دوست رسید|
    block |ز تخته بند زمستان شکوفه یافت نجات|
  block
    block |چو طوطیان خبر قند دوست آوردند|
    block |ز دشت و کوه برویید صد هزار نبات|
  block
    block |دو شادیست عروسان باغ را امروز|
    block |وفات در بگشاد و خریف یافت وفات|
  block
    block |بیا که نور سماوات خاک را آراست|
    block |شکوفه نور حقست و درخت چون مشکات|
  block
    block |جهان پر از خضر سبزپوش دانی چیست|
    block |که جوش کرد ز خاک و درخت آب حیات|
  block
    block |ز لامکان برسیدست حور سوی ملک|
    block |ز بی‌جهت برسیدست خلد سوی جهات|
  block
    block |طیور نعره ارنی همی‌زنند چرا|
    block |که طور یافت ربیع و کلیم جان میقات|
  block
    block |به باغ آی و قیامت ببین و حشر عیان|
    block |که رعد نفخه صور آمد و نشور موات|
  block
    block |اذان فاخته دیدیم و قامت اشجار|
    block |خموش کن که سخن شرط نیست وقت صلات|