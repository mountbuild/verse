
block |هله ای آنک بخوردی سحری باده که نوشت|
  block
    block |هله ای آنک بخوردی سحری باده که نوشت|
    block |هله پیش آ که بگویم سخن راز به گوشت|
  block
    block |می روح آمد نادر رو از آن هم بچش آخر|
    block |که به یک جرعه بپرد همه طراری و هوشت|
  block
    block |چو از این هوش برستی به مساقات و به مستی|
    block |دهدت صد هش دیگر کرم باده فروشت|
  block
    block |چو در اسرار درآیی کندت روح سقایی|
    block |به فلک غلغله افتد ز هیاهوی و خروشت|
  block
    block |بستان باده دیگر جز از آن احمر و اصفر|
    block |کندت خواجه معنی برهاند ز نقوشت|
  block
    block |دهد آن کان ملاحت قدحی وقت صباحت|
    block |به از آن صد قدح می که بخوردی شب دوشت|
  block
    block |تو اگرهای نگویی و اگر هوی نگویی|
    block |همه اموات و جمادات بجوشند ز جوشت|
  block
    block |چو در آن حلقه بگنجی زبر معدن و گنجی|
    block |هوس کسب بیفتد ز دل مکسبه کوشت|
  block
    block |تو که از شر اعادی به دو صد چاه فتادی|
    block |برهانید به آخر کرم مظلمه پوشت|
  block
    block |همه آهنگ لقا کن خمش و صید رها کن|
    block |به خموشیت میسر شود این صید وحوشت|
  block
    block |تو دهان را چو ببندی خمشی را بپسندی|
    block |کشش و جذب ندیمان نگذارند خموشت|