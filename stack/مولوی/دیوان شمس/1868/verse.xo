
block |دروازه هستی را جز ذوق مدان ای جان|
  block
    block |دروازه هستی را جز ذوق مدان ای جان|
    block |این نکته شیرین را در جان بنشان ای جان|
  block
    block |زیرا عرض و جوهر از ذوق برآرد سر|
    block |ذوق پدر و مادر کردت مهمان ای جان|
  block
    block |هر جا که بود ذوقی ز آسیب دو جفت آید|
    block |زان یک شدن دو تن ذوق است نشان ای جان|
  block
    block |هر حس به محسوسی جفت است یکی گشته|
    block |هر عقلی به معقولی جفت و نگران ای جان|
  block
    block |گر جفت شوی ای حس با آنک حست کرد او|
    block |وز غیر بپرهیزی باشی سلطان ای جان|
  block
    block |ذوقی که ز خلق آید زو هستی تن زاید|
    block |ذوقی که ز حق آید زاید دل و جان ای جان|
  block
    block |کو چشم که تا بیند هر گوشه تتق بسته|
    block |هر ذره بپیوسته با جفت نهان ای جان|
  block
    block |آمیخته با شاهد هم عاشق و هم زاهد|
    block |وز ذوق نمی‌گنجد در کون و مکان ای جان|
  block
    block |پنهان ز همه عالم گرمابه زده هر دم|
    block |هم پیر خردپیشه هم جان جوان ای جان|
  block
    block |پنهان مکن ای رستم پنهان تو را جستم|
    block |احوال تو دانستم تو عشوه مخوان ای جان|
  block
    block |گر روی ترش داری دانیم که طراری|
    block |ز احداث همی‌ترسی وز مکر عوان ای جان|
  block
    block |در کنج عزبخانه حوری چو دردانه|
    block |دور از لب بیگانه خفته‌ست ستان ای جان|
  block
    block |صد عشق همی‌بازد صد شیوه همی‌سازد|
    block |آن لحظه که می یازد بوسه بستان ای جان|
  block
    block |بر ظاهر دریا کی بینی خورش ماهی|
    block |کان آب تتق آمد بر عیش کنان ای جان|
  block
    block |چندان حیوان آن سو می خاید و می زاید|
    block |چون گرگ گرو برده پنهان ز شبان ای جان|
  block
    block |خنبک زده هر ذره بر معجب بی‌بهره|
    block |کب حیوان را کی داند حیوان ای جان|
  block
    block |اندر دل هر ذره تابان شده خورشیدی|
    block |در باطن هر قطره صد جوی روان ای جان|
  block
    block |خاموش که آن لقمه هر بسته دهان خاید|
    block |تا لقمه نیندازی بربند دهان ای جان|