
block |سخن تلخ مگو ای لب تو حلوایی|
  block
    block |سخن تلخ مگو ای لب تو حلوایی|
    block |سر فروکن به کرم ای که بر این بالایی|
  block
    block |هر چه گویی تو اگر تلخ و اگر شور خوش است|
    block |گوهر دیده و دل جانی و جان افزایی|
  block
    block |نه به بالا نه به زیری و نه جان در جهت است|
    block |شش جهت را چه کنم در دل خون پالایی|
  block
    block |سر فروکن که از آن روز که رویت دیدم|
    block |دل و جان مست شد و عقل و خرد سودایی|
  block
    block |هر کی او عاشق جسم است ز جان محروم است|
    block |تلخ آید شکر اندر دهن صفرایی|
  block
    block |ای که خورشید تو را سجده کند هر شامی|
    block |کی بود کز دل خورشید به بیرون آیی|
  block
    block |آفتابی که ز هر ذره طلوعی داری|
    block |کوه‌ها را جهت ذره شدن می‌سایی|
  block
    block |چه لطیفی و ز آغاز چنان جباری|
    block |چه نهانی و عجب این که در این غوغایی|
  block
    block |گر خطا گفتم و مقلوب و پراکنده مگیر|
    block |ور بگیری تو مرا بخت نوم افزایی|
  block
    block |صورت عشق تویی صورت ما سایه تو|
    block |یک دمم زشت کنی باز توام آرایی|
  block
    block |می‌نماید که مگر دوش به خوابت دیدم|
    block |که من امروز ندارم به جهان گنجایی|
  block
    block |ساربانا بمخوابان شتر این منزل نیست|
    block |همرهان پیش شدستند که را می‌پایی|
  block
    block |هین خمش کن که ز دم آتش دل شعله زند|
    block |شعله دم می‌زند این دم تو چه می‌فرمایی|
  block
    block |شمس تبریز چو در شمس فلک درتابد|
    block |تابش روز شود از وی نابینایی|