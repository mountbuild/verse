
block |تو را ساقی جان گوید برای ننگ و نامی را|
  block
    block |تو را ساقی جان گوید برای ننگ و نامی را|
    block |فرومگذار در مجلس چنین اشگرف جامی را|
  block
    block |ز خون ما قصاصت را بجو این دم خلاصت را|
    block |مهل ساقی خاصت را برای خاص و عامی را|
  block
    block |بکش جام جلالی را فدا کن نفس و مالی را|
    block |مشو سخره حلالی را مخوان باده حرامی را|
  block
    block |غلط کردار نادانی همه نامیست یا نانی|
    block |تو را چون پخته شد جانی مگیر ای پخته خامی را|
  block
    block |کسی کز نام می‌لافد بهل کز غصه بشکافد|
    block |چو آن مرغی که می‌بافد به گرد خویش دامی را|
  block
    block |در این دام و در این دانه مجو جز عشق جانانه|
    block |مگو از چرخ وز خانه تو دیده گیر بامی را|
  block
    block |تو شین و کاف و ری را خود مگو شکر که هست از نی|
    block |مگو القاب جان حی یکی نقش و کلامی را|
  block
    block |چو بی‌صورت تو جان باشی چه نقصان گر نهان باشی|
    block |چرا دربند آن باشی که واگویی پیامی را|
  block
    block |بیا ای هم دل محرم بگیر این باده خرم|
    block |چنان سرمست شو این دم که نشناسی مقامی را|
  block
    block |برو ای راه ره پیما بدان خورشید جان افزا|
    block |از این مجنون پرسودا ببر آن جا سلامی را|
  block
    block |بگو ای شمس تبریزی از آن می‌های پاییزی|
    block |به خود در ساغرم ریزی نفرمایی غلامی را|