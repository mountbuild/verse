
block |کار تو داری صنما قدر تو باری صنما|
  block
    block |کار تو داری صنما قدر تو باری صنما|
    block |ما همه پابسته تو شیر شکاری صنما|
  block
    block |دلبر بی‌کینه ما شمع دل سینه ما|
    block |در دو جهان در دو سرا کار تو داری صنما|
  block
    block |ذره به ذره بر تو سجده کنان بر در تو|
    block |چاکر و یاری گر تو آه چه یاری صنما|
  block
    block |هر نفسی تشنه ترم بسته جوع البقرم|
    block |گفت که دریا بخوری گفتم کری صنما|
  block
    block |هر کی ز تو نیست جدا هیچ نمیرد به خدا|
    block |آنگه اگر مرگ بود پیش تو باری صنما|
  block
    block |نیست مرا کار و دکان هستم بی‌کار جهان|
    block |زان که ندانم جز تو کارگزاری صنما|
  block
    block |خواه شب و خواه سحر نیستم از هر دو خبر|
    block |کیست خبر چیست خبر روزشماری صنما|
  block
    block |روز مرا دیدن تو شب غم ببریدن تو|
    block |از تو شبم روز شود همچو نهاری صنما|
  block
    block |باغ پر از نعمت من گلبن بازینت من|
    block |هیچ ندید و نبود چون تو بهاری صنما|
  block
    block |جسم مرا خاک کنی خاک مرا پاک کنی|
    block |باز مرا نقش کنی ماه عذاری صنما|
  block
    block |فلسفیک کور شود نور از او دور شود|
    block |زو ندمد سنبل دین چونک نکاری صنما|
  block
    block |فلسفی این هستی من عارف تو مستی من|
    block |خوبی این زشتی آن هم تو نگاری صنما|