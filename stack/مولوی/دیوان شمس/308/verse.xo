
block |خوابم ببسته‌ای بگشا ای قمر نقاب|
  block
    block |خوابم ببسته‌ای بگشا ای قمر نقاب|
    block |تا سجده‌های شکر کند پیشت آفتاب|
  block
    block |دامان تو گرفتم و دستم بتافتی|
    block |هین دست درکشیدم روی از وفا متاب|
  block
    block |گفتی مکن شتاب که آن هست فعل دیو|
    block |دیو او بود که می‌نکند سوی تو شتاب|
  block
    block |یا رب کنم ببینم بر درگه نیاز|
    block |چندین هزار یا رب مشتاق آن جواب|
  block
    block |از خاک بیشتر دل و جان‌های آتشین|
    block |مستسقیانه کوزه گرفته که آب آب|
  block
    block |بر خاک رحم کن که از این چار عنصر او|
    block |بی دست و پاتر آمد در سیر و انقلاب|
  block
    block |وقتی که او سبک شود آن باد پای اوست|
    block |لنگانه برجهد دو سه گامی پی سحاب|
  block
    block |تا خنده گیرد از تک آن لنگ برق را|
    block |و اندر شفاعت آید آن رعد خوش خطاب|
  block
    block |با ساقیان ابر بگوید که برجهید|
    block |کز تشنگان خاک بجوشید اضطراب|
  block
    block |گیرم که من نگویم آخر نمی‌رسد|
    block |اندر مشام رحمت بوی دل کباب|
  block
    block |پس ساقیان ابر همان دم روان شوند|
    block |با جره و قنینه و با مشک پرشراب|
  block
    block |خاموش و در خراب همی‌جوی گنج عشق|
    block |کاین گنج در بهار برویید از خراب|