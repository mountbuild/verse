
block |بلبل نگر که جانب گلزار می‌رود|
  block
    block |بلبل نگر که جانب گلزار می‌رود|
    block |گلگونه بین که بر رخ گلنار می‌رود|
  block
    block |میوه تمام گشته و بیرون شده ز خویش|
    block |منصوروار خوش به سر دار می‌رود|
  block
    block |اشکوفه برگ ساخته نهر نثار شاه|
    block |کاندر بهار شاه به ایثار می‌رود|
  block
    block |آن لاله‌ای چو راهب دل سوخته بدرد|
    block |در خون دیده غرق به کهسار می‌رود|
  block
    block |نه ماه خار کرد فغان در وفای گل|
    block |گل آن وفا چو دید سوی خار می‌رود|
  block
    block |ماندست چشم نرگس حیران به گرد باغ|
    block |کاین جا حدیث دیده و دیدار می‌رود|
  block
    block |آب حیات گشته روان در بن درخت|
    block |چون آتشی که در دل احرار می‌رود|
  block
    block |هر گلرخی که بود ز سرما اسیر خاک|
    block |بر عشق گرمدار به بازار می‌رود|
  block
    block |اندر بهار وحی خدا درس عام گفت|
    block |بنوشت باغ و مرغ به تکرار می‌رود|
  block
    block |این طالبان علم که تحصیل کرده‌اند|
    block |هر یک گرفته خلعت و ادرار می‌رود|
  block
    block |گویی بهار گفت که الله مشتریست|
    block |گل جندره زده به خریدار می‌رود|
  block
    block |گل از درون دل دم رحمان فزون شنید|
    block |زودتر ز جمله بی‌دل و دستار می‌رود|
  block
    block |دل در بهار بیند هر شاخ جفت یار|
    block |یاد آورد ز وصل و سوی یار می‌رود|
  block
    block |ای دل تو مفلسی و خریدار گوهری|
    block |آن جا حدیث زر به خروار می‌رود|
  block
    block |نی نی حدیث زر به خروار کی کنند|
    block |کان جا حدیث جان به انبار می‌رود|
  block
    block |این نفس مطمئنه خموشی غذای اوست|
    block |وین نفس ناطقه سوی گفتار می‌رود|