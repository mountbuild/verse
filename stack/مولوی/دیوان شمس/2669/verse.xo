
block |برفتیم ای عقیق لامکانی|
  block
    block |برفتیم ای عقیق لامکانی|
    block |ز شهر تو تو باید که بمانی|
  block
    block |سفر کردیم چون استارگان ما|
    block |ز تو هم سوی تو که آسمانی|
  block
    block |یکی صورت رود دیگر بیاید|
    block |به مهمانخانه‌ات زیرا که جانی|
  block
    block |که مهمانان مثال چار فصلند|
    block |تو اصل فصل‌هایی که جهانی|
  block
    block |خیال خوب تو در سینه بردیم|
    block |شفق از آفتاب آمد نشانی|
  block
    block |به پیشت ماند دل با ما نیامد|
    block |دل از تو کی رود چون دلستانی|
  block
    block |سر دل‌ها به زیر سایه‌ات باد|
    block |که دل‌ها را در این مرعا شبانی|
  block
    block |فروریزید دندان‌های گرگان|
    block |از آنگه که نمودی مهربانی|
  block
    block |بهل تا بحر گوید قصه خویش|
    block |که تا باری ببینی قصه خوانی|