
block |ای در غم تو به سوز و یارب|
  block
    block |ای در غم تو به سوز و یارب|
    block |بگریسته آسمان همه شب|
  block
    block |گر چرخ بگرید و بخندد|
    block |آن جذبه خاک باشد اغلب|
  block
    block |از بس که بریخت اشک بر خاک|
    block |شد خاک ز اشک او مطیب|
  block
    block |از گریه آسمان درآمد|
    block |صد باغ به خنده مذهب|
  block
    block |من بودم و چرخ دوش گریان|
    block |او را و مرا یکی‌ست مذهب|
  block
    block |از گریه آسمان چه روید|
    block |گل‌ها و بنفشه مرطب|
  block
    block |وز گریه عاشقان چه روید|
    block |صد مهر درون آن شکرلب|
  block
    block |آن چشم به گریه می‌فشارد|
    block |تا بفشارد نگار غبغب|
  block
    block |این گریه ابر و خنده خاک|
    block |از بهر من و تو شد مرکب|
  block
    block |وین گریه ما و خنده ما|
    block |از بهر نتیجه شد مرتب|
  block
    block |خاموش کن و نظاره می‌کن|
    block |اندر طلب جهان و مطلب|