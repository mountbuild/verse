
block |پر ده آن جام می را ساقیا بار دیگر|
  block
    block |پر ده آن جام می را ساقیا بار دیگر|
    block |نیست در دین و دنیا همچو تو یار دیگر|
  block
    block |کفر دان در طریقت جهل دان در حقیقت|
    block |جز تماشای رویت پیشه و کار دیگر|
  block
    block |تا تو آن رخ نمودی عقل و ایمان ربودی|
    block |هست منصور جان را هر طرف دار دیگر|
  block
    block |جان ز تو گشت شیدا دل ز تو گشت دریا|
    block |کی کند التفاتی دل به دلدار دیگر|
  block
    block |جز به بغداد کویت یا خوش آباد رویت|
    block |نیست هر دم فلک را جز که پیکار دیگر|
  block
    block |در خرابات مردان جام جانست گردان|
    block |نیست مانند ایشان هیچ خمار دیگر|
  block
    block |همتی دار عالی کان شه لاابالی|
    block |غیر انبار دنیا دارد انبار دیگر|
  block
    block |پاره‌ای چون برانی اندر این ره بدانی|
    block |غیر این گلستان‌ها باغ و گلزار دیگر|
  block
    block |پا به مردی فشردی سر سلامت ببردی|
    block |رفت دستار بستان شصت دستار دیگر|
  block
    block |دل مرا برد ناگه سوی آن شهره خرگه|
    block |من گرفتار گشتم دل گرفتار دیگر|
  block
    block |روز چون عذر آری شب سر خواب خاری|
    block |پای ما تا چه گردد هر دم از خار دیگر|
  block
    block |جز که در عشق صانع عمر هرزه‌ست و ضایع|
    block |ژاژ دان در طریقت فعل و گفتار دیگر|
  block
    block |بخت اینست و دولت عیش اینست و عشرت|
    block |کو جز این عشق و سودا سود و بازار دیگر|
  block
    block |گفتمش دل ببردی تا کجاها سپردی|
    block |گفت نی من نبردم برد عیار دیگر|
  block
    block |گفتمش من نترسم من هم از دل بپرسم|
    block |دل بگوید نماند شک و انکار دیگر|
  block
    block |راستی گوی ای جان عاشقان را مرنجان|
    block |جز تو در دلربایان کو دل افشار دیگر|
  block
    block |چون کمالات فانی هستشان این امانی|
    block |که به هر دم نمایند لطف و ایثار دیگر|
  block
    block |پس کمالات آن را کو نگارد جهان را|
    block |چون تقاضا نباشد عشق و هنجار دیگر|
  block
    block |بحر از این روی جوشد مرغ از این رو خروشد|
    block |تا در این دام افتد هر دم آشکار دیگر|
  block
    block |چون خدا این جهان را کرد چون گنج پیدا|
    block |هر سری پر ز سودا دارد اظهار دیگر|
  block
    block |هر کجا خوش نگاری روز و شب بی‌قراری|
    block |جوید او حسن خود را نوخریدار دیگر|
  block
    block |هر کجا ماه رویی هر کجا مشک بویی|
    block |مشتری وار جوید عاشقی زار دیگر|
  block
    block |این نفس مست اویم روز دیگر بگویم|
    block |هم بر این پرده تر با تو اسرار دیگر|
  block
    block |بس کن و طبل کم زن کاندر این باغ و گلشن|
    block |هست پهلوی طبلت بیست نعار دیگر|