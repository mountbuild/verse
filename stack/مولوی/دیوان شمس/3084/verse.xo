
block |به جان تو که بگویی وطن کجا داری|
  block
    block |به جان تو که بگویی وطن کجا داری|
    block |که سخت فتنه عقلی و خصم هشیاری|
  block
    block |چو خارپشت سر اندرکشید عقل امروز|
    block |که ساقی می گلگون و رشک گلزاری|
  block
    block |سماع باره نبودم تو از رهم بردی|
    block |به مکر راه زن صد هزار طراری|
  block
    block |به گوش چرخ چه گفتی که یاوه گرد شده‌ست|
    block |به گوش ابر چه گفتی که کرد درباری|
  block
    block |به خاک هم چه نمودی که گشت آبستن|
    block |ز باد هم چه ربودی که می‌کند زاری|
  block
    block |به کوه‌ها چه سپردی که گنج ساز شدند|
    block |به بحرها تو بیاموختی گهرباری|
  block
    block |به گوش کفر چه گفتی که چشم و گوش ببست|
    block |به گوش عقل چه گفتی که گشت انواری|
  block
    block |چگونه از کف غم می‌رهانیم در خواب|
    block |چگونه در غم وا می‌کشی به بیداری|
  block
    block |به مثل خواب هزاران طریق و چاره‌استت|
    block |که ره دهی دل و جان را به غصه نسپاری|
  block
    block |چنانک عارف بیدار و خفته از دنیا|
    block |ز خار رست کسی که سرش تو می‌خاری|
  block
    block |به آفتاب و به ماه و به اختران و فلک|
    block |چه داده‌ای تو که بی‌پر کنند طیاری|
  block
    block |به ذره‌های پرنده چه نغمه از تو رسید|
    block |که گر به کوه رسانی همش به رقص آری|
  block
    block |دماغ آب و گلی را ز مکر پر کردی|
    block |چنانک با تو همی‌پیچد او به مکاری|
  block
    block |دمی که درندمی تو تهی شوند چو خیک|
    block |نه‌های و هوی بماند نه زور و رهواری|
  block
    block |خموش کردم و بگریختم ز خود صد بار|
    block |کشان کشان تو مرا سوی گفت می‌آری|