
block |همرنگ جماعت شو تا لذت جان بینی|
  block
    block |همرنگ جماعت شو تا لذت جان بینی|
    block |در کوی خرابات آ تا دردکشان بینی|
  block
    block |درکش قدح سودا هل تا بشوی رسوا|
    block |بربند دو چشم سر تا چشم نهان بینی|
  block
    block |بگشای دو دست خود گر میل کنارستت|
    block |بشکن بت خاکی را تا روی بتان بینی|
  block
    block |از بهر عجوزی را تا چند کشی کابین|
    block |وز بهر سه نان تا کی شمشیر و سنان بینی|
  block
    block |نک ساقی بی‌جوری در مجلس او دوری|
    block |در دور درآ بنشین تا کی دوران بینی|
  block
    block |این جاست ربا نیکو جانی ده و صد بستان|
    block |گرگی و سگی کم کن تا مهر شبان بینی|
  block
    block |شب یار همی‌گردد خشخاش مخور امشب|
    block |بربند دهان از خور تا طعم دهان بینی|
  block
    block |گویی که فلانی را ببرید ز من دشمن|
    block |رو ترک فلانی گو تا بیست فلان بینی|
  block
    block |اندیشه مکن الا از خالق اندیشه|
    block |اندیشه جانان به کاندیشه نان بینی|
  block
    block |با وسعت ارض الله بر حبس چه چفسیدی|
    block |ز اندیشه گره کم زن تا شرح جنان بینی|
  block
    block |خامش کن از این گفتن تا گفت بری باری|
    block |از جان و جهان بگذر تا جان و جهان بینی|