
block |هر خوشی که فوت شد از تو مباش اندوهگین|
  block
    block |هر خوشی که فوت شد از تو مباش اندوهگین|
    block |کو به نقشی دیگر آید سوی تو می دان یقین|
  block
    block |نی خوشی مر طفل را از دایگان و شیر بود|
    block |چون برید از شیر آمد آن ز خمر و انگبین|
  block
    block |این خوشی چیزی است بی‌چون کآید اندر نقش‌ها|
    block |گردد از حقه به حقه در میان آب و طین|
  block
    block |لطف خود پیدا کند در آب باران ناگهان|
    block |باز در گلشن درآید سر برآرد از زمین|
  block
    block |گه ز راه آب آید گه ز راه نان و گوشت|
    block |گه ز راه شاهد آید گه ز راه اسب و زین|
  block
    block |از پس این پرده‌ها ناگاه روزی سر کند|
    block |جمله بت‌ها بشکند آنک نه آن است و نه این|
  block
    block |جان به خواب از تن برآید در خیال آید بدید|
    block |تن شود معزول و عاطل صورتی دیگر مبین|
  block
    block |گویی اندر خواب دیدم همچو سروی خویش را|
    block |روی من چون لاله زار و تن چو ورد و یاسمین|
  block
    block |آن خیال سرو رفت و جان به خانه بازگشت|
    block |ان فی هذا و ذاک عبرة للعالمین|
  block
    block |ترسم از فتنه وگر نی گفتنی‌ها گفتمی|
    block |حق ز من خوشتر بگوید تو مهل فتراک دین|
  block
    block |فاعلاتن فاعلاتن فاعلاتن فاعلات|
    block |نان گندم گر نداری گو حدیث گندمین|
  block
    block |آخر ای تبریز جان اندر نجوم دل نگر|
    block |تا ببینی شمس دنیا را تو عکس شمس دین|