
block |عاشقی بر من پریشانت کنم نیکو شنو|
  block
    block |عاشقی بر من پریشانت کنم نیکو شنو|
    block |کم عمارت کن که ویرانت کنم نیکو شنو|
  block
    block |گر دو صد خانه کنی زنبوروار و موروار|
    block |بی‌کس و بی‌خان و بی‌مانت کنم نیکو شنو|
  block
    block |تو بر آنک خلق مست تو شوند از مرد و زن|
    block |من بر آنک مست و حیرانت کنم نیکو شنو|
  block
    block |چون خلیلی هیچ از آتش مترس ایمن برو|
    block |من ز آتش صد گلستانت کنم نیکو شنو|
  block
    block |گر که قافی تو را چون آسیای تیزگرد|
    block |آورم در چرخ و گردانت کنم نیکو شنو|
  block
    block |ور تو افلاطون و لقمانی به علم و کر و فر|
    block |من به یک دیدار نادانت کنم نیکو شنو|
  block
    block |تو به دست من چو مرغی مرده‌ای وقت شکار|
    block |من صیادم دام مرغانت کنم نیکو شنو|
  block
    block |بر سر گنجی چو ماری خفته‌ای ای پاسبان|
    block |همچو مار خسته پیچانت کنم نیکو شنو|
  block
    block |ای صدف چون آمدی در بحر ما غمگین مباش|
    block |چون صدف‌ها گوهرافشانت کنم نیکو شنو|
  block
    block |بر گلویت تیغ‌ها را دست نی و زخم نی|
    block |گر چو اسماعیل قربانت کنم نیکو شنو|
  block
    block |دامن ما گیر اگر تردامنی تردامنی|
    block |تا چو مه از نور دامانت کنم نیکو شنو|
  block
    block |من همایم سایه کردم بر سرت از فضل خود|
    block |تا که افریدون و سلطانت کنم نیکو شنو|
  block
    block |هین قرائت کم کن و خاموش باش و صبر کن|
    block |تا بخوانم عین قرآنت کنم نیکو شنو|