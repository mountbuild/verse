
block |بر سر کوی تو عقل از سر جان برخیزد|
  block
    block |بر سر کوی تو عقل از سر جان برخیزد|
    block |خوشتر از جان چه بود از سر آن برخیزد|
  block
    block |بر حصار فلک ار خوبی تو حمله برد|
    block |از مقیمان فلک بانگ امان برخیزد|
  block
    block |بگذر از باغ جهان یک سحر ای رشک بهار|
    block |تا ز گلزار و چمن رسم خزان برخیزد|
  block
    block |پشت افلاک خمیدست از این بار گران|
    block |ای سبک روح ز تو بار گران برخیزد|
  block
    block |من چو از تیر توام بال و پری بخش مرا|
    block |خوش پرد تیر زمانی که کمان برخیزد|
  block
    block |رمه خفتست همی‌گردد گرگ از چپ و راست|
    block |سگ ما بانگ برآرد که شبان برخیزد|
  block
    block |من گمانم تو عیان پیش تو من محو به هم|
    block |چون عیان جلوه کند چهره گمان برخیزد|
  block
    block |هین خمش دل پنهانست کجا زیر زبان|
    block |آشکارا شود این دل چو زبان برخیزد|
  block
    block |این مجابات مجیر است در آن قطعه که گفت|
    block |بر سر کوی تو عقل از سر جان برخیزد|