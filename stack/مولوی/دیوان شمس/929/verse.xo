
block |ز عشق آن رخ خوب تو ای اصول مراد|
  block
    block |ز عشق آن رخ خوب تو ای اصول مراد|
    block |هر آن که توبه کند توبه‌اش قبول مباد|
  block
    block |هزار شکر و هزاران سپاس یزدان را|
    block |که عشق تو به جهان پر و بال بازگشاد|
  block
    block |در آرزوی صباح جمال تو عمری|
    block |جهان پیر همی‌خواند هر سحر اوراد|
  block
    block |برادری بنمودی شهنشهی کردی|
    block |چه داد ماند که آن حسن و خوبی تو نداد|
  block
    block |شنیده‌ایم که یوسف نخفت شب ده سال|
    block |برادران را از حق بخواست آن شه زاد|
  block
    block |که ای خدای اگر عفوشان کنی کردی|
    block |وگر نه درفکنم صد فغان در این بنیاد|
  block
    block |مگیر یا رب از ایشان که بس پشیمانند|
    block |از آن گناه کز ایشان به ناگهان افتاد|
  block
    block |دو پای یوسف آماس کرد از شبخیز|
    block |به درد آمد چشمش ز گریه و فریاد|
  block
    block |غریو در ملکوت و فرشتگان افتاد|
    block |که بهر لطف بجوشید و بندها بگشاد|
  block
    block |رسید چارده خلعت که هر چهارده تان|
    block |پیمبرید و رسولید و سرور عباد|
  block
    block |چنین بود شب و روز اجتهاد پیران را|
    block |که خلق را برهانند از عذاب و فساد|
  block
    block |کنند کار کسی را تمام و برگذرند|
    block |که جز خدای نداند زهی کریم و جواد|
  block
    block |چو خضر سوی بحار ایلیاس در خشکی|
    block |برای گم شدگان می‌کنند استمداد|
  block
    block |دهند گنج روان و برند رنج روان|
    block |دهند خلعت اطلس برون کنند لباد|
  block
    block |بس است باقی این را بگویمت فردا|
    block |شب ار چه ماه بود نیست بی‌ظلام و سواد|