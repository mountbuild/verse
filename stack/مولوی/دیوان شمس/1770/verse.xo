
block |آمد سرمست سحر دلبرم|
  block
    block |آمد سرمست سحر دلبرم|
    block |بیخود و بنشست به مجلس برم|
  block
    block |گرم شد و عربده آغاز کرد|
    block |گفت که تو نقشی و من آزرم|
  block
    block |تو به دو پر می پری و من به صد|
    block |تو ز دو کس من ز دو صد خوشترم|
  block
    block |گر چه فروتر بنشستم ز لطف|
    block |من ز حریفان به دو سر برترم|
  block
    block |یک قدحم بیست چو جام شماست|
    block |تا همه دانند که من دیگرم|
  block
    block |ساغر من تا لب و باقی به نیم|
    block |جان و دلم زفت و به تن لاغرم|
  block
    block |صورت من ناید در چشم سر|
    block |زان که از این سر نیم و زان سرم|
  block
    block |من پنهان در دل و دل هم نهان|
    block |زانک در این هر دو صدف گوهرم|
  block
    block |گر قدحی بیشتر از من خوری|
    block |من دو سبو بیشتر از تو خورم|
  block
    block |گر به دو صد کوه چو بز بردوی|
    block |من که و بز را دو شکم بردرم|
  block
    block |چون بدوم مه نبود همتکم|
    block |چون بجهم چرخ بود چنبرم|
  block
    block |چون ببرم دست به سوی سلاح|
    block |دشنه خورشید بود خنجرم|
  block
    block |خشک نماید بر تو این غزل|
    block |چون نشدی تر ز نم کوثرم|
  block
    block |کور نه‌ام لیک مرا کیمیاست|
    block |این درم قلب از آن می خرم|
  block
    block |جزو و کلم یار مرا درخور است|
    block |نی خوردم غم و نه من غم خورم|