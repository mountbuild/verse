
block |روان شد اشک یاقوتی ز راه دیدگان اینک|
  block
    block |روان شد اشک یاقوتی ز راه دیدگان اینک|
    block |ز عشق بی‌نشان آمد نشان بی‌نشان اینک|
  block
    block |ببین در رنگ معشوقان نگر در رنگ مشتاقان|
    block |که آمد این دو رنگ خوش از آن بی‌رنگ جان اینک|
  block
    block |فلک مر خاک را هر دم هزاران رنگ می‌بخشد|
    block |که نی رنگ زمین دارد نه رنگ آسمان اینک|
  block
    block |چو اصل رنگ بی‌رنگست و اصل نقش بی‌نقشست|
    block |چو اصل حرف بی‌حرفست چو اصل نقد کان اینک|
  block
    block |تویی عاشق تویی معشوق تویی جویان این هر دو|
    block |ولی تو توی بر تویی ز رشک این و آن اینک|
  block
    block |تو مشک آب حیوانی ولی رشکت دهان بندد|
    block |دهان خاموش و جان نالان ز عشق بی‌امان اینک|
  block
    block |سحرگه ناله مرغان رسولی از خموشانست|
    block |جهان خامش نالان نشانش در دهان اینک|
  block
    block |ز ذوقش گر ببالیدی چرا از هجر نالیدی|
    block |تو منکر می‌شوی لیکن هزاران ترجمان اینک|
  block
    block |اگر نه صید یاری تو بگو چون بی‌قراری تو|
    block |چو دیدی آسیا گردان بدان آب روان اینک|
  block
    block |اشارت می‌کند جانم که خامش که مرنجانم|
    block |خموشم بنده فرمانم رها کردم بیان اینک|