
block |آخر از هجران به وصلش دررسیدستی دلا|
  block
    block |آخر از هجران به وصلش دررسیدستی دلا|
    block |صد هزاران سر سر جان شنیدستی دلا|
  block
    block |از ورای پرده‌ها تو گشته‌ای چون می از او|
    block |پرده خوبان مه رو را دریدستی دلا|
  block
    block |از قوام قامتش در قامت تو کژ بماند|
    block |همچو چنگ از بهر سرو تر خمیدستی دلا|
  block
    block |ز آن سوی هست و عدم چون خاص خاص خسروی|
    block |همچو ادبیران چه در هستی خزیدستی دلا|
  block
    block |باز جانی شسته‌ای بر ساعد خسرو به ناز|
    block |پای بندت با ویست ار چه پریدستی دلا|
  block
    block |ور نباشد پای بندت تا نپنداری که تو|
    block |از چنان آرام جان‌ها دررمیدستی دلا|
  block
    block |بلک چون ماهی به دریا بلک چون قالب به جان|
    block |در هوای عشق آن شه آرمیدستی دلا|
  block
    block |چون تو را او شاه از شاهان عالم برگزید|
    block |تو ز قرآن گزینش برگزیدستی دلا|
  block
    block |چون لب اقبال دولت تو گزیدی باک نیست|
    block |گر ز زخم خشم دست خود گزیدستی دلا|
  block
    block |پای خود بر چرخ تا ننهی تو از عزت از آنک|
    block |در رکاب صدر شمس الدین دویدستی دلا|
  block
    block |تو ز جام خاص شاهان تا نیاشامی مدام|
    block |کز مدام شمس تبریزی چشیدستی دلا|