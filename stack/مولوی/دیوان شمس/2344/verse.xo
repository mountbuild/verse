
block |مبارک باد آمد ماه روزه|
  block
    block |مبارک باد آمد ماه روزه|
    block |رهت خوش باد ای همراه روزه|
  block
    block |شدم بر بام تا مه را ببینم|
    block |که بودم من به جان دلخواه روزه|
  block
    block |نظر کردم کلاه از سر بیفتاد|
    block |سرم را مست کرد آن شاه روزه|
  block
    block |مسلمانان سرم مست است از آن روز|
    block |زهی اقبال و بخت و جاه روزه|
  block
    block |بجز این ماه ماهی هست پنهان|
    block |نهان چون ترک در خرگاه روزه|
  block
    block |بدان مه ره برد آن کس که آید|
    block |در این مه خوش به خرمنگاه روزه|
  block
    block |رخ چون اطلسش گر زرد گردد|
    block |بپوشد خلعت از دیباه روزه|
  block
    block |دعاها اندر این مه مستجاب است|
    block |فلک‌ها را بدرد آه روزه|
  block
    block |چو یوسف ملک مصر عشق گیرد|
    block |کسی کو صبر کرد در چاه روزه|
  block
    block |سحوری کم زن ای نطق و خمش کن|
    block |ز روزه خود شوند آگاه روزه|
  block
    block |بیا ای شمس دین و فخر تبریز|
    block |تویی سرلشکر اسپاه روزه|