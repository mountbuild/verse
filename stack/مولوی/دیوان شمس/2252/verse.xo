
block |بی‌دل شده‌ام بهر دل تو|
  block
    block |بی‌دل شده‌ام بهر دل تو|
    block |ساکن شده‌ام در منزل تو|
  block
    block |صرفه چه کنم در معدن تو|
    block |زر را چه کنم با حاصل تو|
  block
    block |شد جمله جهان سبز از دم تو|
    block |قبله دل و جان هر قابل تو|
  block
    block |شد عقل و خرد دیوانه تو|
    block |بی‌علم و عمل شد عامل تو|
  block
    block |مرغان فلک پربسته تو|
    block |هر عاقل جان ناعاقل تو|
  block
    block |هاروت هنر ماروت ادب|
    block |گشتند نگون در بابل تو|
  block
    block |گردن بکشد جان همچو شتر|
    block |تا زنده شوم از بسمل تو|
  block
    block |حل گشت ز تو هر مشکل جان|
    block |ماندم به جهان من مشکل تو|
  block
    block |بنویس برات این مزد مرا|
    block |تا نقد کنم از عامل تو|
  block
    block |از روز به است اکنون شب ما|
    block |از تاب مه بس کامل تو|
  block
    block |تا شب شتران هموار روند|
    block |تا منزل خود با محمل تو|
  block
    block |در منزل خود آزاد شوند|
    block |از ظالم تو وز عادل تو|
  block
    block |خامش کن و خود در یک دمه‌ای|
    block |خامش نکند این قایل تو|