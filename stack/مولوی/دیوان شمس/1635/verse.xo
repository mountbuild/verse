
block |دم به دم از ره دل پیک خیالش رسدم|
  block
    block |دم به دم از ره دل پیک خیالش رسدم|
    block |تابشی نو به نو از حسن و جمالش رسدم|
  block
    block |یا رب این بوی طرب از طرف فردوس است|
    block |یا نسیمی است که از روز وصالش رسدم|
  block
    block |این ز عشق است که مغزم ز طرب خیره شده‌ست|
    block |یا که جامی است که از خمر حلالش رسدم|
  block
    block |یا چو بازی است که از عشق همی‌پراند|
    block |یا کبوتربچگان از پر و بالش رسدم|
  block
    block |سرکشان از طرف غیب به من می آیند|
    block |وین مددها همه از لذت حالش رسدم|