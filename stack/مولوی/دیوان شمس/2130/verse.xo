
block |ای عاشقان ای عاشقان آن کس که بیند روی او|
  block
    block |ای عاشقان ای عاشقان آن کس که بیند روی او|
    block |شوریده گردد عقل او آشفته گردد خوی او|
  block
    block |معشوق را جویان شود دکان او ویران شود|
    block |بر رو و سر پویان شود چون آب اندر جوی او|
  block
    block |در عشق چون مجنون شود سرگشته چون گردون شود|
    block |آن کو چنین رنجور شد نایافت شد داروی او|
  block
    block |جان ملک سجده کند آن را که حق را خاک شد|
    block |ترک فلک چاکر شود آن را که شد هندوی او|
  block
    block |عشقش دل پردرد را بر کف نهد بو می‌کند|
    block |چون خوش نباشد آن دلی کو گشت دستنبوی او|
  block
    block |بس سینه‌ها را خست او بس خواب‌ها را بست او|
    block |بسته‌ست دست جادوان آن غمزه جادوی او|
  block
    block |شاهان همه مسکین او خوبان قراضه چین او|
    block |شیران زده دم بر زمین پیش سگان کوی او|
  block
    block |بنگر یکی بر آسمان بر قله روحانیان|
    block |چندین چراغ و مشعله بر برج و بر باروی او|
  block
    block |شد قلعه دارش عقل کل آن شاه بی‌طبل و دهل|
    block |بر قلعه آن کس بررود کو را نماند اوی او|
  block
    block |ای ماه رویش دیده‌ای خوبی از او دزدیده‌ای|
    block |ای شب تو زلفش دیده‌ای نی نی و نی یک موی او|
  block
    block |این شب سیه پوش است از آن کز تعزیه دارد نشان|
    block |چون بیوه‌ای جامه سیه در خاک رفته شوی او|
  block
    block |شب فعل و دستان می‌کند او عیش پنهان می‌کند|
    block |نی چشم بندد چشم او کژ می‌نهد ابروی او|
  block
    block |ای شب من این نوحه گری از تو ندارم باوری|
    block |چون پیش چوگان قدر هستی دوان چون گوی او|
  block
    block |آن کس که این چوگان خورد گوی سعادت او برد|
    block |بی‌پا و بی‌سر می‌دود چون دل به گرد کوی او|
  block
    block |ای روی ما چون زعفران از عشق لاله ستان او|
    block |ای دل فرورفته به سر چون شانه در گیسوی او|
  block
    block |مر عشق را خود پشت کو سر تا به سر روی است او|
    block |این پشت و رو این سو بود جز رو نباشد سوی او|
  block
    block |او هست از صورت بری کارش همه صورتگری|
    block |ای دل ز صورت نگذری زیرا نه‌ای یک توی او|
  block
    block |داند دل هر پاک دل آواز دل ز آواز گل|
    block |غریدن شیر است این در صورت آهوی او|
  block
    block |بافیده دست احد پیدا بود پیدا بود|
    block |از صنعت جولاهه‌ای وز دست وز ماکوی او|
  block
    block |ای جان‌ها ماکوی او وی قبله ما کوی او|
    block |فراش این کو آسمان وین خاک کدبانوی او|
  block
    block |سوزان دلم از رشک او گشته دو چشمم مشک او|
    block |کی ز آب چشم او تر شود ای بحر تا زانوی او|
  block
    block |این عشق شد مهمان من زخمی بزد بر جان من|
    block |صد رحمت و صد آفرین بر دست و بر بازوی او|
  block
    block |من دست و پا انداختم وز جست و جو پرداختم|
    block |ای مرده جست و جوی من در پیش جست و جوی او|
  block
    block |من چند گفتم های دل خاموش از این سودای دل|
    block |سودش ندارد های من چون بشنود دل هوی او|