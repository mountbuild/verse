
block |ایا هوای تو در جان‌ها سلام علیک|
  block
    block |ایا هوای تو در جان‌ها سلام علیک|
    block |غلام می‌خری ارزان بها سلام علیک|
  block
    block |ایا کسی که هزاران هزار جان و روان|
    block |همی‌کشند ز هر سو تو را سلام علیک|
  block
    block |به وقت خواندن آن نامه‌های خون آلود|
    block |بخوان ز جانب این آشنا سلام علیک|
  block
    block |تو می‌خرامی و خورشید و ماه در پی تو|
    block |همی‌دوند که‌ای خوش لقا سلام علیک|
  block
    block |به خاک پای تو هر دم همی‌کنند پیغام|
    block |هزار چشم که ای توتیا سلام علیک|
  block
    block |تو تیزگوش تری از همه که هر نفست|
    block |ز غیب می‌رسد از انبیا سلام علیک|
  block
    block |سلام خشک نباشد خصوص از شاهان|
    block |هزار خلعت و هدیه‌ست با سلام علیک|
  block
    block |چنانک کرد خداوند در شب معراج|
    block |به نور مطلق بر مصطفی سلام علیک|
  block
    block |زهی سلام که دارد ز نور دنب دراز|
    block |چنین بود چو کند کبریا سلام علیک|
  block
    block |گذشت این همه ای دوست ماجرا بشنو|
    block |ولیک پیشتر از ماجرا سلام علیک|