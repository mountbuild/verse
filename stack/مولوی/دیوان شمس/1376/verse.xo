
block |کاری ندارد این جهان تا چند گل کاری کنم|
  block
    block |کاری ندارد این جهان تا چند گل کاری کنم|
    block |حاجت ندارد یار من تا که منش یاری کنم|
  block
    block |من خاک تیره نیستم تا باد بر بادم دهد|
    block |من چرخ ازرق نیستم تا خرقه زنگاری کنم|
  block
    block |دکان چرا گیرم چو او بازار و دکانم بود|
    block |سلطان جانم پس چرا چون بنده جانداری کنم|
  block
    block |دکان خود ویران کنم دکان من سودای او|
    block |چون کان لعلی یافتم من چون دکانداری کنم|
  block
    block |چون سرشکسته نیستم سر را چرا بندم بگو|
    block |چون من طبیب عالمم بهر چه بیماری کنم|
  block
    block |چون بلبلم در باغ دل ننگست اگر جغدی کنم|
    block |چون گلبنم در گلشنش حیفست اگر خاری کنم|
  block
    block |چون گشته‌ام نزدیک شه از ناکسان دوری کنم|
    block |چون خویش عشق او شدم از خویش بیزاری کنم|
  block
    block |زنجیر بر دستم نهد گر دست بر کاری نهم|
    block |در خنب می غرقم کند گر قصد هشیاری کنم|
  block
    block |ای خواجه من جام میم چون سینه را غمگین کنم|
    block |شمع و چراغ خانه‌ام چون خانه را تاری کنم|
  block
    block |یک شب به مهمان من آ تا قرص مه پیشت کشم|
    block |دل را به پیش من بنه تا لطف و دلداری کنم|
  block
    block |در عشق اگر بی‌جان شوی جان و جهانت من بسم|
    block |گر دزد دستارت برد من رسم دستاری کنم|
  block
    block |دل را منه بر دیگری چون من نیابی گوهری|
    block |آسان درآ و غم مخور تا منت غمخواری کنم|
  block
    block |اخرجت نفسی عن کسل طهرت روحی عن فشل|
    block |لا موت الا بالاجل بر مرگ سالاری کنم|
  block
    block |شکری علی لذاتها صبری علی آفاتها|
    block |یا ساقیی قم هاتها تا عیش و خماری کنم|
  block
    block |الخمر ما خمرته و العیش ما باشرته|
    block |پخته‌ست انگورم چرا من غوره افشاری کنم|
  block
    block |ای مطرب صاحب نظر این پرده می زن تا سحر|
    block |تا زنده باشم زنده سر تا چند مرداری کنم|
  block
    block |پندار کامشب شب پری یا در کنار دلبری|
    block |بی‌خواب شو همچون پری تا من پری داری کنم|
  block
    block |قد شیدوا ارکاننا و استوضحوا برهاننا|
    block |حمدا علی سلطاننا شیرم چه کفتاری کنم|
  block
    block |جاء الصفا زال الحزن شکر الوهاب المنن|
    block |ای مشتری زانو بزن تا من خریداری کنم|
  block
    block |زان از بگه دف می زنم زیرا عروسی می کنم|
    block |آتش زنم اندر تتق تا چند ستاری کنم|
  block
    block |زین آسمان چون تتق من گوشه گیرم چون افق|
    block |ذوالعرش را گردم قنق بر ملک جباری کنم|
  block
    block |الدار من لا دار له و المال من لا مال له|
    block |خامش اگر خامش کنی بهر تو گفتاری کنم|
  block
    block |با شمس تبریزی اگر همخو و هم استاره‌ام|
    block |چون شمس اندر شش جهت باید که انواری کنم|