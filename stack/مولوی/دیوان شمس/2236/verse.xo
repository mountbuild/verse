
block |جانا تویی کلیم و منم چون عصای تو|
  block
    block |جانا تویی کلیم و منم چون عصای تو|
    block |گه تکیه گاه خلقم و گه اژدهای تو|
  block
    block |در دست فضل و رحمت تو یارم و عصا|
    block |ماری شوم چو افکندم اصطفای تو|
  block
    block |ای باقی و بقای تو بی‌روز و روزگار|
    block |شد روز و روزگار من اندر وفای تو|
  block
    block |صد روز و روزگار دگر گر دهی مرا|
    block |بادا فدای عشق و فریب و ولای تو|
  block
    block |دل چشم گشت جمله چو چشمم به دل بگفت|
    block |بی‌کام و بی‌زبان عجب وصف‌های تو|
  block
    block |زان دم که از تو چشم خبر برد سوی دل|
    block |دل می‌کند دعای دو چشم و دعای تو|
  block
    block |می‌گردد آسمان همه شب با دو صد چراغ|
    block |در جست و جوی چشم خوش دلربای تو|
  block
    block |گر کاسه بی‌نوا شد ور کیسه لاغری|
    block |صد جان و دل فزود رخ جان فزای تو|
  block
    block |گر خانه و دکان ز هوای تو شد خراب|
    block |درتافت لاجرم به خرابم ضیای تو|
  block
    block |ای جان اگر رضای تو غم خوردن دل است|
    block |صد دل به غم سپارم بهر رضای تو|
  block
    block |از زخم هاون غم خود خوش مرا بکوب|
    block |زین کوفتن رسد به نظر توتیای تو|
  block
    block |جان چیست نیم برگ ز گلزار حسن تو|
    block |دل چیست یک شکوفه ز برگ و نوای تو|
  block
    block |خامش کنم اگر چه که گوینده من نیم|
    block |گفت آن توست و گفتن خلقان صدای تو|