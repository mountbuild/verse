
block |پیام کرد مرا بامداد بحر عسل|
  block
    block |پیام کرد مرا بامداد بحر عسل|
    block |که موج موج عسل بین به چشم خلق غزل|
  block
    block |به روزه دار نیاید ز آب جز بانگی|
    block |ولیک عاقبت آن بانگ هم رسد به عمل|
  block
    block |سماع شرفه آبست و تشنگان در رقص|
    block |حیات یابی از این بانگ آب اقل اقل|
  block
    block |بگوید آب ز من رسته‌ای به من آیی|
    block |به آخر آن جا آیی که بوده‌ای اول|
  block
    block |به جان و سر که از این آب بر سر ار ریزد|
    block |هزار طره بروید ز مشک بر سر کل|
  block
    block |شراب خوار که نامیخت با شراب این آب|
    block |کشد خمار پیاپی تو باش لاتعجل|