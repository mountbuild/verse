
block |دلا نزد کسی بنشین که او از دل خبر دارد|
  block
    block |دلا نزد کسی بنشین که او از دل خبر دارد|
    block |به زیر آن درختی رو که او گل‌های تر دارد|
  block
    block |در این بازار عطاران مرو هر سو چو بی‌کاران|
    block |به دکان کسی بنشین که در دکان شکر دارد|
  block
    block |ترازو گر نداری پس تو را زو رهزند هر کس|
    block |یکی قلبی بیاراید تو پنداری که زر دارد|
  block
    block |تو را بر در نشاند او به طراری که می‌آید|
    block |تو منشین منتظر بر در که آن خانه دو در دارد|
  block
    block |به هر دیگی که می‌جوشد میاور کاسه و منشین|
    block |که هر دیگی که می‌جوشد درون چیزی دگر دارد|
  block
    block |نه هر کلکی شکر دارد نه هر زیری زبر دارد|
    block |نه هر چشمی نظر دارد نه هر بحری گهر دارد|
  block
    block |بنال ای بلبل دستان ازیرا ناله مستان|
    block |میان صخره و خارا اثر دارد اثر دارد|
  block
    block |بنه سر گر نمی‌گنجی که اندر چشمه سوزن|
    block |اگر رشته نمی‌گنجد از آن باشد که سر دارد|
  block
    block |چراغست این دل بیدار به زیر دامنش می‌دار|
    block |از این باد و هوا بگذر هوایش شور و شر دارد|
  block
    block |چو تو از باد بگذشتی مقیم چشمه‌ای گشتی|
    block |حریف همدمی گشتی که آبی بر جگر دارد|
  block
    block |چو آبت بر جگر باشد درخت سبز را مانی|
    block |که میوه نو دهد دایم درون دل سفر دارد|