
block |در غیب پر این سو مپر ای طایر چالاک من|
  block
    block |در غیب پر این سو مپر ای طایر چالاک من|
    block |هم سوی پنهان خانه رو ای فکرت و ادراک من|
  block
    block |عالم چه دارد جز دهل از عیدگاه عقل کل|
    block |گردون چه دارد جز که که از خرمن افلاک من|
  block
    block |من زخم کردم بر دلت مرهم منه بر زخم من|
    block |من چاک کردم خرقه‌ات بخیه مزن بر چاک من|
  block
    block |در من از این خوشتر نگر کآب حیاتم سر به سر|
    block |چندین گمان بد مبر ای خایف از اهلاک من|
  block
    block |دریا نباشد قطره‌ای با ساحل دریای جان|
    block |شادی نیرزد حبه‌ای در همت غمناک من|
  block
    block |خرگوش و کبک و آهوان باشد شکار خسروان|
    block |شیران نر بین سرنگون بربسته بر فتراک من|
  block
    block |دل‌های شیران خون شده صحرا ز خون گلگون شده|
    block |مجنون کنان مجنون شده از شاهد لولاک من|
  block
    block |گر کاهلی باری بیا درکش یکی جام خدا|
    block |کوه احد جنبان شود برپرد از محراک من|
  block
    block |جامی که تفش می زند بر آسمان بی‌سند|
    block |دانی چه جوشش‌ها بود از جرعه‌اش بر خاک من|
  block
    block |آن باده بر مغزت زند چشم و دلت روشن کند|
    block |وانگه ببینی گوهری در جسم چون خاشاک من|
  block
    block |عالم چو مرغی خفته‌ای بر بیضه پرچوژه‌ای|
    block |زان بیضه یابد پرورش بال و پر املاک من|
  block
    block |روزی که مرغ از یک لگد از روی بیضه برجهد|
    block |هفت آسمان فانی شود در نو بیضه پاک من|
  block
    block |خری که او را نیست بن می گوید ای خاک کهن|
    block |دامن گشا گوهرستان کی دیده‌ای امساک من|
  block
    block |در وهم ناید ذات من اندیشه‌ها شد مات من|
    block |جز احولی از احولی کی دم زند ز اشراک من|
  block
    block |خامش که اندر خامشی غرقه تری در بی‌هشی|
    block |گر چه دهان خوش می شود زین حرف چون مسواک من|