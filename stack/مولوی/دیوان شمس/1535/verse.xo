
block |بیا تا قدر یک دیگر بدانیم|
  block
    block |بیا تا قدر یک دیگر بدانیم|
    block |که تا ناگه ز یک دیگر نمانیم|
  block
    block |چو مؤمن آینه مؤمن یقین شد|
    block |چرا با آینه ما روگرانیم|
  block
    block |کریمان جان فدای دوست کردند|
    block |سگی بگذار ما هم مردمانیم|
  block
    block |فسون قل اعوذ و قل هو الله|
    block |چرا در عشق همدیگر نخوانیم|
  block
    block |غرض‌ها تیره دارد دوستی را|
    block |غرض‌ها را چرا از دل نرانیم|
  block
    block |گهی خوشدل شوی از من که میرم|
    block |چرا مرده پرست و خصم جانیم|
  block
    block |چو بعد از مرگ خواهی آشتی کرد|
    block |همه عمر از غمت در امتحانیم|
  block
    block |کنون پندار مردم آشتی کن|
    block |که در تسلیم ما چون مردگانیم|
  block
    block |چو بر گورم بخواهی بوسه دادن|
    block |رخم را بوسه ده کاکنون همانیم|
  block
    block |خمش کن مرده وار ای دل ازیرا|
    block |به هستی متهم ما زین زبانیم|