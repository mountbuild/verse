
block |مبارک باشد آن رو را بدیدن بامدادانی|
  block
    block |مبارک باشد آن رو را بدیدن بامدادانی|
    block |به بوسیدن چنان دستی ز شاهنشاه سلطانی|
  block
    block |بدیدن بامدادانی چنان رو را چه خوش باشد|
    block |هم از آغاز روز او را بدیدن ماه تابانی|
  block
    block |دو خورشید از بگه دیدن یکی خورشید از مشرق|
    block |دگر خورشید بر افلاک هستی شاد و خندانی|
  block
    block |بدیدن آفتابی را که خورشیدش سجود آرد|
    block |ولیک او را کجا بیند که این جسم است و او جانی|
  block
    block |زهی صبحی که او آید نشیند بر سر بالین|
    block |تو چشم از خواب بگشایی ببینی شاه شادانی|
  block
    block |زهی روز و زهی ساعت زهی فر و زهی دولت|
    block |چنان دشواریابی را بگه بینی تو آسانی|
  block
    block |اگر از ناز بنشیند گدازد آهن از غصه|
    block |وگر از لطف پیش آید به هر مفلس رسد کانی|
  block
    block |اگر در شب ببینندش شود از روز روشنتر|
    block |ور از چاهی ببینندش شود آن چاه ایوانی|
  block
    block |که خورشیدش لقب تاش است شمس الدین تبریزی|
    block |که او آن است و صد چون آن که صوفی گویدش آنی|