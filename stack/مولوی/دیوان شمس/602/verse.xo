
block |آن کس که تو را دارد از عیش چه کم دارد|
  block
    block |آن کس که تو را دارد از عیش چه کم دارد|
    block |وان کس که تو را بیند ای ماه چه غم دارد|
  block
    block |از رنگ بلور تو شیرین شده جور تو|
    block |هر چند که جور تو بس تند قدم دارد|
  block
    block |ای نازش حور از تو وی تابش نور از تو|
    block |ای آنک دو صد چون مه شاگرد و حشم دارد|
  block
    block |ور خود حشمش نبود خورشید بود تنها|
    block |آخر حشم حسنش صد طبل و علم دارد|
  block
    block |بس عاشق آشفته آسوده و خوش خفته|
    block |در سایه آن زلفی کو حلقه و خم دارد|
  block
    block |گفتم به نگار من کز جور مرا مشکن|
    block |گفتا به صدف مانی کو در به شکم دارد|
  block
    block |تا نشکنی ای شیدا آن در نشود پیدا|
    block |آن در بت من باشد یا شکل بتم دارد|
  block
    block |شمس الحق تبریزی بر لوح چو پیدا شد|
    block |والله که بسی منت بر لوح و قلم دارد|