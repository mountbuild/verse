
block |به جان تو ای طایی که سوی ما بازآیی|
  block
    block |به جان تو ای طایی که سوی ما بازآیی|
    block |تو هر چه می‌فرمایی همه شکر می‌خایی|
  block
    block |برآ به بام ای خوش خو به بام ما آور رو|
    block |دو سه قدم نه این سو رضای این مستان جو|
  block
    block |اگر ملولی بستان قنینه‌ای از مستان|
    block |که راحت جانست آن بدار دست از دستان|
  block
    block |ایا بت جان افزا نه وعده کردی ما را|
    block |که من بیایم فردا زهی فریب و سودا|
  block
    block |ایا بت ناموسی لب مرا گر بوسی|
    block |رها کنی سالوسی جلا کنی طاووسی|
  block
    block |سری ز روزن درکن وثاق پرشکر کن|
    block |جهان پر از گوهر کن بیا ز ما باور کن|
  block
    block |نهال نیکی بنشان درخت گل را بفشان|
    block |بیا به نزد خویشان دغل مکن با ایشان|
  block
    block |دو دیده را خوابی ده زمانه را تابی ده|
    block |به تشنگان آبی ده به غوره دوشابی ده|
  block
    block |بگیر چنگ و تنتن دل از جدایی برکن|
    block |بیار باده روشن خمار ما را بشکن|
  block
    block |از این ملولی بگذر به سوی روزن منگر|
    block |شراب با یاران خور میان یاران خوشتر|
  block
    block |ز بیخودی آشفتم به دلبر خود گفتم|
    block |که با غمت من جفتم به هر سوی که افتم|
  block
    block |به ضرب دستش بنگر به چشم مستش بنگر|
    block |به زلف شستش بنگر به هر چه هستش بنگر|
  block
    block |چو دامن او گیرم عظیم باتوفیرم|
    block |چو انگبین و شیرم به پیش لطفش میرم|
  block
    block |مزن نگارا بربط به پیش مشتی خربط|
    block |مران تو کشتی بی‌شط بگیر راه اوسط|
  block
    block |بکار تخم زیبا که سبز گردد فردا|
    block |که هر چه کاری این جا تو را بروید ده تا|
  block
    block |اگر تو تخمی کشتی چرا پشیمان گشتی|
    block |اگر به کوه و دشتی برو که زرین طشتی|
  block
    block |ملول گشتی‌ای کش بخسب و رو اندرکش|
    block |ز عالم پرآتش گریز پنهان خوش خوش|
  block
    block |ببند از این سو دیده برو ره دزدیده|
    block |به غیب آرامیده به پر جان پریده|
  block
    block |نشسته خسبد عاشق که هست صبرش لایق|
    block |بود خفیف و سابق برای عذرا وامق|
  block
    block |مگو دگر کوته کن سکوت را همره کن|
    block |نظر به شاهنشه کن نظاره آن مه کن|