
block |این کیست چنین مست ز خمار رسیده|
  block
    block |این کیست چنین مست ز خمار رسیده|
    block |یا یار بود یا ز بر یار رسیده|
  block
    block |یا شاهد جان باشد روبند گشاده|
    block |یا یوسف مصری است ز بازار رسیده|
  block
    block |یا زهره و ماه است درآمیخته با هم|
    block |یا سرو روان است ز گلزار رسیده|
  block
    block |یا چشمه خضر است روان گشته بدین سو|
    block |یا ترک خوش ماست ز بلغار رسیده|
  block
    block |یا برق کله گوشه خاقان شکاری است|
    block |اندر طلب آهوی تاتار رسیده|
  block
    block |یا ساقی دریادل ما بزم نهاده‌ست|
    block |یا نقل و شکرهاست به قنطار رسیده|
  block
    block |یا صورت غیب است که جان همه جان‌هاست|
    block |یا مشعله از عالم انوار رسیده|
  block
    block |شاه پریان بین ز سلیمان پیمبر|
    block |اندر طلب هدهد طیار رسیده|
  block
    block |خوبان جهان از پی او جیب دریده|
    block |قاضی خرد بی‌دل و دستار رسیده|
  block
    block |از هیبت خون ریزی آن چشم چو مریخ|
    block |مریخ ز گردون پی زنهار رسیده|
  block
    block |وز بهر دیت دادن هر زنده که او کشت|
    block |همیان زر آورده به ایثار رسیده|
  block
    block |اول دیت خون تو جامی است به دستش|
    block |درکش که رحیق است ز اسرار رسیده|
  block
    block |خاموش کن ای خاسر انسان لفی خسر|
    block |از گلشن دیدار به گفتار رسیده|