
block |الا ای شمع گریان گرم می‌سوز|
  block
    block |الا ای شمع گریان گرم می‌سوز|
    block |خلاص شمع نزدیکست شد روز|
  block
    block |خلاص شمع‌ها شمعی برآمد|
    block |که بر زنگی ظلمت‌هاست پیروز|
  block
    block |نهان شد ظلم و ظلمت‌ها ز خورشید|
    block |نهان گردد الف چون گشت مهموز|
  block
    block |شنو از شمس تأویلات و تعبیر|
    block |چو اندر خواب بشنیدی تو مرموز|
  block
    block |چنین باشد بیان نور ناطق|
    block |نه لب باشد نه آواز و نه پدفوز|
  block
    block |چو مه از ابر تن بیرون رو ای دوست|
    block |هزار اکسیر از خورشید آموز|
  block
    block |پی خورشید بهر این دوانست|
    block |هلال و بدر صبح و شام چون یوز|
  block
    block |چو دیدی پرده سوزی‌های خورشید|
    block |دهان از پرده دریدن فرودوز|
  block
    block |خمش آن شیر شیران نور معنیست|
    block |پنیری شد به حرف از حاجت یوز|