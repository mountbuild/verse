
block |این طرفه آتشی که دمی برقرار نیست|
  block
    block |این طرفه آتشی که دمی برقرار نیست|
    block |گر نزد یار باشد وگر نزد یار نیست|
  block
    block |صورت چه پای دارد کو را ثبات نیست|
    block |معنی چه دست گیرد چون آشکار نیست|
  block
    block |عالم شکارگاه و خلایق همه شکار|
    block |غیر نشانه‌ای ز امیر شکار نیست|
  block
    block |هر سوی کار و بار که ما میر و مهتریم|
    block |وان سو که بارگاه امیرست بار نیست|
  block
    block |ای روح دست برکن و بنمای رنگ خوش|
    block |کاین‌ها همه به جز کف و نقش و نگار نیست|
  block
    block |هر جا غبار خیزد آن جای لشکرست|
    block |کآتش همیشه بی‌تف و دود و بخار نیست|
  block
    block |تو مرد را ز گرد ندانی چه مردیست|
    block |در گرد مرد جوی که با گرد کار نیست|
  block
    block |ای نیکبخت اگر تو نجویی بجویدت|
    block |جوینده‌ای که رحمت وی را شمار نیست|
  block
    block |سیلت چو دررباید دانی که در رهش|
    block |هست اختیار خلق ولیک اختیار نیست|
  block
    block |در فقر عهد کردم تا حرف کم کنم|
    block |اما گلی که دید که پهلویش خار نیست|
  block
    block |ما خار این گلیم برادر گواه باش|
    block |این جنس خار بودن فخرست عار نیست|