
block |عمر بر اومید فردا می‌رود|
  block
    block |عمر بر اومید فردا می‌رود|
    block |غافلانه سوی غوغا می‌رود|
  block
    block |روزگار خویش را امروز دان|
    block |بنگرش تا در چه سودا می‌رود|
  block
    block |گه به کیسه گه به کاسه عمر رفت|
    block |هر نفس از کیسه ما می‌رود|
  block
    block |مرگ یک یک می‌برد وز هیبتش|
    block |عاقلان را رنگ و سیما می‌رود|
  block
    block |مرگ در ره ایستاده منتظر|
    block |خواجه بر عزم تماشا می‌رود|
  block
    block |مرگ از خاطر به ما نزدیکتر|
    block |خاطر غافل کجاها می‌رود|
  block
    block |تن مپرور زانک قربانیست تن|
    block |دل بپرور دل به بالا می‌رود|
  block
    block |چرب و شیرین کم ده این مردار را|
    block |زانک تن پرورد رسوا می‌رود|
  block
    block |چرب و شیرین ده ز حکمت روح را|
    block |تا قوی گردد که آن جا می‌رود|
  block
    block |حکمتت از شه صلاح الدین رسد|
    block |آنک چون خورشید یکتا می‌رود|