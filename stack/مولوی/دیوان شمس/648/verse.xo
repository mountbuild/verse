
block |ای قوم به حج رفته کجایید کجایید|
  block
    block |ای قوم به حج رفته کجایید کجایید|
    block |معشوق همین جاست بیایید بیایید|
  block
    block |معشوق تو همسایه و دیوار به دیوار|
    block |در بادیه سرگشته شما در چه هوایید|
  block
    block |گر صورت بی‌صورت معشوق ببینید|
    block |هم خواجه و هم خانه و هم کعبه شمایید|
  block
    block |ده بار از آن راه بدان خانه برفتید|
    block |یک بار از این خانه بر این بام برآیید|
  block
    block |آن خانه لطیفست نشان‌هاش بگفتید|
    block |از خواجه آن خانه نشانی بنمایید|
  block
    block |یک دسته گل کو اگر آن باغ بدیدید|
    block |یک گوهر جان کو اگر از بحر خدایید|
  block
    block |با این همه آن رنج شما گنج شما باد|
    block |افسوس که بر گنج شما پرده شمایید|