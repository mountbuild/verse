
block |امروز جمال تو سیمای دگر دارد|
  block
    block |امروز جمال تو سیمای دگر دارد|
    block |امروز لب نوشت حلوای دگر دارد|
  block
    block |امروز گل لعلت از شاخ دگر رستست|
    block |امروز قد سروت بالای دگر دارد|
  block
    block |امروز خود آن ماهت در چرخ نمی‌گنجد|
    block |وان سکه چون چرخت پهنای دگر دارد|
  block
    block |امروز نمی‌دانم فتنه ز چه پهلو خاست|
    block |دانم که از او عالم غوغای دگر دارد|
  block
    block |آن آهوی شیرافکن پیداست در آن چشمش|
    block |کو از دو جهان بیرون صحرای دگر دارد|
  block
    block |رفت این دل سودایی گم شد دل و هم سودا|
    block |کو برتر از این سودا سودای دگر دارد|
  block
    block |گر پا نبود عاشق با پر ازل پرد|
    block |ور سر نبود عاشق سرهای دگر دارد|
  block
    block |دریای دو چشم او را می‌جست و تهی می‌شد|
    block |آگاه نبد کان در دریای دگر دارد|
  block
    block |در عشق دو عالم را من زیر و زبر کردم|
    block |این جاش چه می‌جستی کو جای دگر دارد|
  block
    block |امروز دلم عشقست فردای دلم معشوق|
    block |امروز دلم در دل فردای دگر دارد|
  block
    block |گر شاه صلاح الدین پنهانست عجب نبود|
    block |کز غیرت حق هر دم لالای دگر دارد|