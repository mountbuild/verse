
block |چرا منکر شدی ای میر کوران|
  block
    block |چرا منکر شدی ای میر کوران|
    block |نمی‌گویم که مجنون را مشوران|
  block
    block |تو می گویی که بنما غیبیان را|
    block |ستیران را چه نسبت با ستوران|
  block
    block |در این دریا چه کشتی و چه تخته|
    block |در این بخشش چه نزدیکان چه دوران|
  block
    block |عدم دریاست وین عالم یکی کف|
    block |سلیمانی است وین خلقان چو موران|
  block
    block |ز جوش بحر آید کف به هستی|
    block |دو پاره کف بود ایران و توران|
  block
    block |در آن جوشش بگو کوشش چه باشد|
    block |چه می لافند از صبر این صبوران|
  block
    block |از این بحرند زشتان گشته نغزان|
    block |از این موجند شیرین گشته شوران|
  block
    block |نپردازی به من ای شمس تبریز|
    block |که در عشقت همی‌سوزند حوران|