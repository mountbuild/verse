
block |ای عشق تو موزونتری یا باغ و سیبستان تو|
  block
    block |ای عشق تو موزونتری یا باغ و سیبستان تو|
    block |چرخی بزن ای ماه تو جان بخش مشتاقان تو|
  block
    block |تلخی ز تو شیرین شود کفر و ضلالت دین شود|
    block |خار خسک نسرین شود صد جان فدای جان تو|
  block
    block |در آسمان درها نهی در آدمی پرها نهی|
    block |صد شور در سرها نهی ای خلق سرگردان تو|
  block
    block |عشقا چه شیرین خوستی عشقا چه گلگون روستی|
    block |عشقا چه عشرت دوستی ای شادی اقران تو|
  block
    block |ای بر شقایق رنگ تو جمله حقایق دنگ تو|
    block |هر ذره را آهنگ تو در مطمع احسان تو|
  block
    block |بی‌تو همه بازارها پژمرده اندر کارها|
    block |باغ و رز و گلزارها مستسقی باران تو|
  block
    block |رقص از تو آموزد شجر پا با تو کوبد شاخ تر|
    block |مستی کند برگ و ثمر بر چشمه حیوان تو|
  block
    block |گر باغ خواهد ارمغان از نوبهار بی‌خزان|
    block |تا برفشاند برگ خود بر باد گل افشان تو|
  block
    block |از اختران آسمان از ثابت و از سایره|
    block |عار آید آن استاره را کو تافت بر کیوان تو|
  block
    block |ای خوش منادی‌های تو در باغ شادی‌های تو|
    block |بر جای نان شادی خورد جانی که شد مهمان تو|
  block
    block |من آزمودم مدتی بی‌تو ندارم لذتی|
    block |کی عمر را لذت بود بی‌ملح بی‌پایان تو|
  block
    block |رفتم سفر بازآمدم ز آخر به آغاز آمدم|
    block |در خواب دید این پیل جان صحرای هندستان تو|
  block
    block |صحرای هندستان تو میدان سرمستان تو|
    block |بکران آبستان تو از لذت دستان تو|
  block
    block |سودم نشد تدبیرها بسکست دل زنجیرها|
    block |آورد جان را کشکشان تا پیش شادروان تو|
  block
    block |آن جا نبینم ماردی آن جا نبینم باردی|
    block |هر دم حیاتی واردی از بخشش ارزان تو|
  block
    block |ای کوه از حلمت خجل وز حلم تو گستاخ دل|
    block |تا درجهد دیوانه‌ای گستاخ در ایوان تو|
  block
    block |از بس که بگشادی تو در در آهن و کوه و حجر|
    block |چون مور شد دل رخنه جو در طشت و در پنگان تو|
  block
    block |گر تا قیامت بشمرم در شرح رویت قاصرم|
    block |پیموده کی تاند شدن ز اسکره عمان تو|