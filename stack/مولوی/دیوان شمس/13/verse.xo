
block |ای باد بی‌آرام ما با گل بگو پیغام ما|
  block
    block |ای باد بی‌آرام ما با گل بگو پیغام ما|
    block |کای گل گریز اندر شکر چون گشتی از گلشن جدا|
  block
    block |ای گل ز اصل شکری تو با شکر لایقتری|
    block |شکر خوش و گل هم خوش و از هر دو شیرینتر وفا|
  block
    block |رخ بر رخ شکر بنه لذت بگیر و بو بده|
    block |در دولت شکر بجه از تلخی جور فنا|
  block
    block |اکنون که گشتی گلشکر قوت دلی نور نظر|
    block |از گل برآ بر دل گذر آن از کجا این از کجا|
  block
    block |با خار بودی همنشین چون عقل با جانی قرین|
    block |بر آسمان رو از زمین منزل به منزل تا لقا|
  block
    block |در سر خلقان می‌روی در راه پنهان می‌روی|
    block |بستان به بستان می‌روی آن جا که خیزد نقش‌ها|
  block
    block |ای گل تو مرغ نادری برعکس مرغان می‌پری|
    block |کامد پیامت زان سری پرها بنه بی‌پر بیا|
  block
    block |ای گل تو این‌ها دیده‌ای زان بر جهان خندیده‌ای|
    block |زان جامه‌ها بدریده‌ای ای کربز لعلین قبا|
  block
    block |گل‌های پار از آسمان نعره زنان در گلستان|
    block |کای هر که خواهد نردبان تا جان سپارد در بلا|
  block
    block |هین از ترشح زین طبق بگذر تو بی‌ره چون عرق|
    block |از شیشه گلابگر چون روح از آن جام سما|
  block
    block |ای مقبل و میمون شما با چهره گلگون شما|
    block |بودیم ما همچون شما ما روح گشتیم الصلا|
  block
    block |از گلشکر مقصود ما لطف حقست و بود ما|
    block |ای بود ما آهن صفت وی لطف حق آهن ربا|
  block
    block |آهن خرد آیینه گر بر وی نهد زخم شرر|
    block |ما را نمی‌خواهد مگر خواهم شما را بی‌شما|
  block
    block |هان ای دل مشکین سخن پایان ندارد این سخن|
    block |با کس نیارم گفت من آن‌ها که می‌گویی مرا|
  block
    block |ای شمس تبریزی بگو سر شهان شاه خو|
    block |بی حرف و صوت و رنگ و بو بی‌شمس کی تابد ضیا|