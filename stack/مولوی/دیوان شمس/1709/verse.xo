
block |ما قحطیان تشنه و بسیارخواره‌ایم|
  block
    block |ما قحطیان تشنه و بسیارخواره‌ایم|
    block |بیچاره نیستیم که درمان و چاره‌ایم|
  block
    block |در بزم چون عقار و گه رزم ذوالفقار|
    block |در شکر همچو چشمه و در صبر خاره‌ایم|
  block
    block |ما پادشاه رشوت باره نبوده‌ایم|
    block |بل پاره دوز خرقه دل‌های پاره‌ایم|
  block
    block |از ما مپوش راز که در سینه توایم|
    block |وز ما مدزد دل که نه ما دل فشاره‌ایم|
  block
    block |ما آب قلزمیم نهان گشته زیر کاه|
    block |یا آفتاب تن زده اندر ستاره‌ایم|
  block
    block |ما را ببین تو مست چنین بر کنار بام|
    block |داند کنار بام که ما بی‌کناره‌ایم|
  block
    block |مهتاب را چه ترس بود از کنار بام|
    block |پس ما چه غم خوریم که بر مه سواره‌ایم|
  block
    block |گر تیردوز گشت جگرهای ما ز عشق|
    block |بی‌زحمت جگر تو ببین خون چه کاره‌ایم|
  block
    block |قصاب ده اگر چه که ما را بکشت زار|
    block |هم می چریم در ده و هم بر قناره‌ایم|
  block
    block |ما مهره‌ایم و هم جهت مهره حقه‌ایم|
    block |هنگامه گیر دل شده و هم نظاره‌ایم|
  block
    block |خاموش باش اگر چه به بشرای احمدی|
    block |همچون مسیح ناطق طفل گواره‌ایم|
  block
    block |در عشق شمس مفخر تبریز روز و شب|
    block |بر چرخ دیوکش چو شهاب و شراره‌ایم|