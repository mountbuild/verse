
block |صد دهل می‌زنند در دل ما|
  block
    block |صد دهل می‌زنند در دل ما|
    block |بانگ آن بشنویم ما فردا|
  block
    block |پنبه در گوش و موی در چشمست|
    block |غم فردا و وسوسه سودا|
  block
    block |آتش عشق زن در این پنبه|
    block |همچو حلاج و همچو اهل صفا|
  block
    block |آتش و پنبه را چه می‌داری|
    block |این دو ضدند و ضد نکرد بقا|
  block
    block |چون ملاقات عشق نزدیکست|
    block |خوش لقا شو برای روز لقا|
  block
    block |مرگ ما شادی و ملاقاتست|
    block |گر تو را ماتمست رو زین جا|
  block
    block |چونک زندان ماست این دنیا|
    block |عیش باشد خراب زندان‌ها|
  block
    block |آنک زندان او چنین خوش بود|
    block |چون بود مجلس جهان آرا|
  block
    block |تو وفا را مجو در این زندان|
    block |که در این جا وفا نکرد وفا|