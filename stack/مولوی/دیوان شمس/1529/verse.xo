
block |شب دوشینه ما بیدار بودیم|
  block
    block |شب دوشینه ما بیدار بودیم|
    block |همه خفتند و ما بر کار بودیم|
  block
    block |حریف غمزه غماز گشتیم|
    block |ندیم طره طرار بودیم|
  block
    block |به گرد نقطه خوبی و مستی|
    block |به سر گردنده چون پرگار بودیم|
  block
    block |تو چون دی زاده‌ای با تو چه گویم|
    block |که با یار قدیمی یار بودیم|
  block
    block |مثال کاسه‌های لب شکسته|
    block |به دکان شه جبار بودیم|
  block
    block |چرا چون جام شه زرین نباشیم|
    block |چو اندر مخزن اسرار بودیم|
  block
    block |چرا خود کف ما دریا نباشد|
    block |چو اندر قعر دریابار بودیم|
  block
    block |خمش باش و دو عالم را به گفت آر|
    block |کز اول گفت بی‌گفتار بودیم|