
block |ای عاشقان ای عاشقان دیوانه‌ام کو سلسله|
  block
    block |ای عاشقان ای عاشقان دیوانه‌ام کو سلسله|
    block |ای سلسله جنبان جان عالم ز تو پرغلغله|
  block
    block |زنجیر دیگر ساختی در گردنم انداختی|
    block |وز آسمان درتاختی تا رهزنی بر قافله|
  block
    block |برخیز ای جان از جهان برپر ز خاک خاکدان|
    block |کز بهر ما بر آسمان گردان شده‌ست این مشعله|
  block
    block |آن را که باشد درد دل کی رهزند باران گل|
    block |از عشق باشد او بحل کو را نشد که خردله|
  block
    block |روزی مخنث بانگ زد گفتا که ای چوبان بد|
    block |آن بز عجب ما را گزد در من نظر کرد از گله|
  block
    block |گفتا مخنث را گزد هم بکشدش زیر لگد|
    block |اما چه غم زو مرد را گفتا نکو گفتی هله|
  block
    block |کو عقل تا گویا شوی کو پای تا پویا شوی|
    block |وز خشک در دریا شوی ایمن شوی از زلزله|
  block
    block |سلطان سلطانان شوی در ملک جاویدان شوی|
    block |بالاتر از کیوان شوی بیرون شوی زین مزبله|
  block
    block |چون عقل کل صاحب عمل جوشان چو دریای عسل|
    block |چون آفتاب اندر حمل چون مه به برج سنبله|
  block
    block |صد زاغ و جغد و فاخته در تو نواها ساخته|
    block |بشنیدیی اسرار دل گر کم شدی این مشغله|
  block
    block |بی‌دل شو ار صاحب دلی دیوانه شو گر عاقلی|
    block |کاین عقل جزوی می‌شود در چشم عشقت آبله|
  block
    block |تا صورت غیبی رسد وز صورتت بیرون کشد|
    block |کز جعد پیچاپیچ او مشکل شده‌ست این مسله|
  block
    block |اما در این راه از خوشی باید که دامن برکشی|
    block |زیرا ز خون عاشقان آغشته‌ست این مرحله|
  block
    block |رو رو دلا با قافله تنها مرو در مرحله|
    block |زیرا که زاید فتنه‌ها این روزگار حامله|
  block
    block |از رنج‌ها مطلق روی اندر امان حق روی|
    block |در بحر چون زورق روی رفتی دلا رو بی‌گله|
  block
    block |چون دل ز جان برداشتی رستی ز جنگ و آشتی|
    block |آزاد و فارغ گشته‌ای هم از دکان هم از غله|
  block
    block |ز اندیشه جانت رسته شد راه خطرها بسته شد|
    block |آن کو به تو پیوسته شد پیوسته باشد در چله|
  block
    block |در روز چون ایمن شدی زین رومی باعربده|
    block |شب هم مکن اندیشه‌ای زین زنگی پرزنگله|
  block
    block |خامش کن ای شیرین لقا رو مشک بربند ای سقا|
    block |زیرا نگنجد موج‌ها اندر سبو و بلبله|