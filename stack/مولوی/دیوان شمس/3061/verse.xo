
block |اگر تو یار نداری چرا طلب نکنی|
  block
    block |اگر تو یار نداری چرا طلب نکنی|
    block |وگر به یار رسیدی چرا طرب نکنی|
  block
    block |وگر رفیق نسازد چرا تو او نشوی|
    block |وگر رباب ننالد چراش ادب نکنی|
  block
    block |وگر حجاب شود مر تو را ابوجهلی|
    block |چرا غزای ابوجهل و بولهب نکنی|
  block
    block |به کاهلی بنشینی که این عجب کاریست|
    block |عجب تویی که هوای چنان عجب نکنی|
  block
    block |تو آفتاب جهانی چرا سیاه دلی|
    block |که تا دگر هوس عقده ذنب نکنی|
  block
    block |مثال زر تو به کوره از آن گرفتاری|
    block |که تا دگر طمع کیسه ذهب نکنی|
  block
    block |چو وحدتست عزبخانه یکی گویان|
    block |تو روح را ز جز حق چرا عزب نکنی|
  block
    block |تو هیچ مجنون دیدی که با دو لیلی ساخت|
    block |چرا هوای یکی روی و یک غبب نکنی|
  block
    block |شب وجود تو را در کمین چنان ماهیست|
    block |چرا دعا و مناجات نیم شب نکنی|
  block
    block |اگر چه مست قدیمی و نوشراب نه‌ای|
    block |شراب حق نگذارد که تو شغب نکنی|
  block
    block |شرابم آتش عشقست و خاصه از کف حق|
    block |حرام باد حیاتت که جان حطب نکنی|
  block
    block |اگر چه موج سخن می‌زند ولیک آن به|
    block |که شرح آن به دل و جان کنی به لب نکنی|