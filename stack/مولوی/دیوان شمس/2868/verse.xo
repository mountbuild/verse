
block |در دلت چیست عجب که چو شکر می‌خندی|
  block
    block |در دلت چیست عجب که چو شکر می‌خندی|
    block |دوش شب با کی بدی که چو سحر می‌خندی|
  block
    block |ای بهاری که جهان از دم تو خندان است|
    block |در سمن زار شکفتی چو شجر می‌خندی|
  block
    block |آتشی از رخ خود در بت و بتخانه زدی|
    block |و اندر آتش بنشستی و چو زر می‌خندی|
  block
    block |مست و خندان ز خرابات خدا می‌آیی|
    block |بر شر و خیر جهان همچو شرر می‌خندی|
  block
    block |همچو گل ناف تو بر خنده بریده‌ست خدا|
    block |لیک امروز مها نوع دگر می‌خندی|
  block
    block |باغ با جمله درختان ز خزان خشک شدند|
    block |ز چه باغی تو که همچون گل‌تر می‌خندی|
  block
    block |تو چو ماهی و عدو سوی تو گر تیر کشد|
    block |چو مه از چرخ بر آن تیر و سپر می‌خندی|
  block
    block |بوی مشکی تو که بر خنگ هوا می‌تازی|
    block |آفتابی تو که بر قرص قمر می‌خندی|
  block
    block |تو یقینی و عیان بر ظن و تقلید بخند|
    block |نظری جمله و بر نقل و خبر می‌خندی|
  block
    block |در حضور ابدی شاهد و مشهود تویی|
    block |بر ره و ره رو و بر کوچ و سفر می‌خندی|
  block
    block |از میان عدم و محو برآوردی سر|
    block |بر سر و افسر و بر تاج و کمر می‌خندی|
  block
    block |چون سگ گرسنه هر خلق دهان بگشاده‌ست|
    block |تویی آن شیر که بر جوع بقر می‌خندی|
  block
    block |آهوان را ز دمت خون جگر مشک شده‌ست|
    block |رحمت است آنک تو بر خون جگر می‌خندی|
  block
    block |آهوان را به گه صید به گردون گیری|
    block |ای که بر دام و دم شعبده گر می‌خندی|
  block
    block |دو سه بیتی که بمانده‌ست بگو مستانه|
    block |ای که تو بر دل بی‌زیر و زبر می‌خندی|