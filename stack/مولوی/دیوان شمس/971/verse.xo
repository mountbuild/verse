
block |عشق تو مست و کف زنانم کرد|
  block
    block |عشق تو مست و کف زنانم کرد|
    block |مستم و بیخودم چه دانم کرد|
  block
    block |غوره بودم کنون شدم انگور|
    block |خویشتن را ترش نتانم کرد|
  block
    block |شکرینست یار حلوایی|
    block |مشت حلوا در این دهانم کرد|
  block
    block |تا گشاد او دکان حلوایی|
    block |خانه‌ام برد و بی‌دکانم کرد|
  block
    block |خلق گوید چنان نمی‌باید|
    block |من نبودم چنین چنانم کرد|
  block
    block |اولا خم شکست و سرکه بریخت|
    block |نوحه کردم که او زیانم کرد|
  block
    block |صد خم می به جای آن یک خم|
    block |درخورم داد و شادمانم کرد|
  block
    block |در تنور بلا و فتنه خویش|
    block |پخته و سرخ رو چو نانم کرد|
  block
    block |چون زلیخا ز غم شدم من پیر|
    block |کرد یوسف دعا جوانم کرد|
  block
    block |می‌پریدم ز دست او چون تیر|
    block |دست در من زد و کمانم کرد|
  block
    block |پر کنم شکر آسمان و زمین|
    block |چون زمین بودم آسمانم کرد|
  block
    block |از ره کهکشان گذشت دلم|
    block |زان سوی کهکشان کشانم کرد|
  block
    block |نردبان‌ها و بام‌ها دیدم|
    block |فارغ از بام و نردبانم کرد|
  block
    block |چون جهان پر شد از حکایت من|
    block |در جهان همچو جان نهانم کرد|
  block
    block |چون مرا نرم یافت همچو زبان|
    block |چون زبان زود ترجمانم کرد|
  block
    block |چون زبان متصل به دل بودم|
    block |راز دل یک به یک بیانم کرد|
  block
    block |چون زبانم گرفت خون ریزی|
    block |همچو شمشیر در میانم کرد|
  block
    block |بس کن ای دل که در بیان ناید|
    block |آن چه آن یار مهربانم کرد|