
block |هر آن بیمار مسکین را که از حد رفت بیماری|
  block
    block |هر آن بیمار مسکین را که از حد رفت بیماری|
    block |نماند مر ورا ناله نباشد مر ورا زاری|
  block
    block |نباشد خامشی او را از آن کان درد ساکن شد|
    block |چو طاقت طاق شد او را خموش است او ز ناچاری|
  block
    block |زمان رقت و رحمت بنالید از برای او|
    block |شما یاران دلدارید گرییدش ز دلداری|
  block
    block |ازیرا ناله یاران بود تسکین بیماران|
    block |نگنجد در چنین حالت به جز ناله شما یاری|
  block
    block |بود کاین ناله‌ها درهم شود آن درد را مرهم|
    block |درآرد آن پری رو را ز رحمت در کم آزاری|
  block
    block |به ناگاهان فرود آید بگوید هی قنق گلدم|
    block |شود خرگاه مسکینان طربگاه شکرباری|
  block
    block |خمار هجر برخیزد امیر بزم بنشیند|
    block |قدح گردان کند در حین به قانون‌های خماری|
  block
    block |همه اجزای عشاقان شود رقصان سوی کیوان|
    block |هوا را زیر پا آرد شکافد کره ناری|
  block
    block |به سوی آسمان جان خرامان گشته آن مستان|
    block |همه ره جوی از باده مثال دجله‌ها جاری|
  block
    block |زهی کوچ و زهی رحلت زهی بخت و زهی دولت|
    block |من این را بی‌خبر گفتم حریفا تو خبر داری|
  block
    block |زره کاسد شود آن جا سلح بی‌قیمتی گردد|
    block |سیاست‌های شاه ما چو درهم سوخت غداری|
  block
    block |چو خوف از خوف او گم شد خجل شد امن از امنش|
    block |به پیش شمع علم او فضیحت گشته طراری|
  block
    block |فضیحت شد کژی لیکن به زودی دامن لطفش|
    block |بر او هم رحمتی کرد و بپوشیدش به ستاری|
  block
    block |که تا الطاف مخدومی شمس الحق تبریزی|
    block |ببیند دیده دشمن نماند کفر و انکاری|
  block
    block |همه اضداد از لطفش بپوشد خلعتی دیگر|
    block |ز خجلت جمله محو آمد چو گیرد لطف بسیاری|
  block
    block |دگربار از میان محو عجب نومستیی یابند|
    block |برویند از میان نفی چون کز خار گلزاری|
  block
    block |پس آنگه دیده بگشایند جمال عشق را بینند|
    block |همه حکم و همه علم و همه حلم است و غفاری|