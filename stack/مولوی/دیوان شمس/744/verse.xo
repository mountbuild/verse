
block |رو ترش کردی مگر دی باده‌ات گیرا نبود|
  block
    block |رو ترش کردی مگر دی باده‌ات گیرا نبود|
    block |ساقیت بیگانه بود و آن شه زیبا نبود|
  block
    block |یا به قاصد رو ترش کردی ز بیم چشم بد|
    block |بر کدامین یوسف از چشم بدان غوغا نبود|
  block
    block |چشم بد خستش ولیکن عاقبت محمود بود|
    block |چشم بد با حفظ حق جز باطل و سودا نبود|
  block
    block |هین مترس از چشم بد وان ماه را پنهان مکن|
    block |آن مه نادر که او در خانه جوزا نبود|
  block
    block |در دل مردان شیرین جمله تلخی‌های عشق|
    block |جز شراب و جز کباب و شکر و حلوا نبود|
  block
    block |این شراب و نقل و حلوا هم خیال احولست|
    block |اندر آن دریای بی‌پایان به جز دریا نبود|
  block
    block |یک زمان گرمی به کاری یک زمان سردی در آن|
    block |جز به فرمان حق این گرما و این سرما نبود|
  block
    block |هین خمش کن در خموشی نعره می‌زن روح وار|
    block |تو کی دیدی زین خموشان کو به جان گویا نبود|