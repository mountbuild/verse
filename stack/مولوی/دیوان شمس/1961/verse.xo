
block |نوبهارا جان مایی جان‌ها را تازه کن|
  block
    block |نوبهارا جان مایی جان‌ها را تازه کن|
    block |باغ‌ها را بشکفان و کشت‌ها را تازه کن|
  block
    block |گل جمال افروخته‌ست و مرغ قول آموخته‌ست|
    block |بی صبا جنبش ندارند هین صبا را تازه کن|
  block
    block |سرو سوسن را همی‌گوید زبان را برگشا|
    block |سنبله با لاله می گوید وفا را تازه کن|
  block
    block |شد چناران دف زنان و شد صنوبر کف زنان|
    block |فاخته نعره زنان کوکو عطا را تازه کن|
  block
    block |از گل سوری قیام و از بنفشه بین رکوع|
    block |برگ رز اندر سجود آمد صلا را تازه کن|
  block
    block |جمله گل‌ها صلح جو و خار بدخو جنگ جو|
    block |خیز ای وامق تو باری عهد عذرا تازه کن|
  block
    block |رعد گوید ابر آمد مشک‌ها بر خاک ریخت|
    block |ای گلستان رو بشو و دست و پا را تازه کن|
  block
    block |نرگس آمد سوی بلبل خفته چشمک می زند|
    block |کاندرآ اندر نوا عشق و هوا را تازه کن|
  block
    block |بلبل این بشنید از او و با گل صدبرگ گفت|
    block |گر سماعت میل شد این بی‌نوا را تازه کن|
  block
    block |سبزپوشان خضرکسوه همی‌گویند رو|
    block |چون شکوفه سر سر اولیا را تازه کن|
  block
    block |وان سه برگ و آن سمن وان یاسمین گویند نی|
    block |در خموشی کیمیا بین کیمیا را تازه کن|