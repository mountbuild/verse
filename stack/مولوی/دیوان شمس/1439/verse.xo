
block |من این ایوان نه تو را نمی‌دانم نمی‌دانم|
  block
    block |من این ایوان نه تو را نمی‌دانم نمی‌دانم|
    block |من این نقاش جادو را نمی‌دانم نمی‌دانم|
  block
    block |مرا گوید مرو هر سو تو استادی بیا این سو|
    block |که من آن سوی بی‌سو را نمی‌دانم نمی‌دانم|
  block
    block |همی‌گیرد گریبانم همی‌دارد پریشانم|
    block |من این خوش خوی بدخو را نمی‌دانم نمی‌دانم|
  block
    block |مرا جان طرب پیشه‌ست که بی‌مطرب نیارامد|
    block |من این جان طرب جو را نمی‌دانم نمی‌دانم|
  block
    block |یکی شیری همی‌بینم جهان پیشش گله آهو|
    block |که من این شیر و آهو را نمی‌دانم نمی‌دانم|
  block
    block |مرا سیلاب بربوده مرا جویای جو کرده|
    block |که این سیلاب و این جو را نمی‌دانم نمی‌دانم|
  block
    block |چو طفلی گم شدستم من میان کوی و بازاری|
    block |که این بازار و این کو را نمی‌دانم نمی‌دانم|
  block
    block |مرا گوید یکی مشفق بدت گویند بدگویان|
    block |نکوگو را و بدگو را نمی‌دانم نمی‌دانم|
  block
    block |زمین چون زن فلک چو شو خورد فرزند چون گربه|
    block |من این زن را و این شو را نمی‌دانم نمی‌دانم|
  block
    block |مرا آن صورت غیبی به ابرو نکته می گوید|
    block |که غمزه چشم و ابرو را نمی‌دانم نمی‌دانم|
  block
    block |منم یعقوب و او یوسف که چشمم روشن از بویش|
    block |اگر چه اصل این بو را نمی‌دانم نمی‌دانم|
  block
    block |جهان گر رو ترش دارد چو مه در روی من خندد|
    block |که من جز میر مه رو را نمی‌دانم نمی‌دانم|
  block
    block |ز دست و بازوی قدرت به هر دم تیر می پرد|
    block |که من آن دست و بازو را نمی‌دانم نمی‌دانم|
  block
    block |در آن مطبخ درافتادم که جان و دل کباب آمد|
    block |من این گندیده تزغو را نمی‌دانم نمی‌دانم|
  block
    block |دکان نانبا دیدم که قرصش قرص ماه آمد|
    block |من این نان و ترازو را نمی‌دانم نمی‌دانم|
  block
    block |چو مردان صف شکستم من به طفلی بازرستم من|
    block |که این لالای لولو را نمی‌دانم نمی‌دانم|
  block
    block |تو گویی شش جهت منگر به سوی بی‌سوی برپر|
    block |بیا این سو من آن سو را نمی‌دانم نمی‌دانم|
  block
    block |خمش کن چند می گویی چه قیل و قال می جویی|
    block |که قیل و قال و قالو را نمی‌دانم نمی‌دانم|
  block
    block |به دستم یرلغی آمد از آن قان همه قانان|
    block |که من با چو و با تو را نمی‌دانم نمی‌دانم|
  block
    block |دوایی دارم آخر من ز جالینوس پنهانی|
    block |که من این درد پهلو را نمی‌دانم نمی‌دانم|
  block
    block |مرا دردی است و دارویی که جالینوس می گوید|
    block |که من این درد و دارو را نمی‌دانم نمی‌دانم|
  block
    block |برو ای شب ز پیش من مپیچان زلف و گیسو را|
    block |که جز آن جعد و گیسو را نمی‌دانم نمی‌دانم|
  block
    block |برو ای روز گلچهره که خورشیدت چه گلگون است|
    block |که من جز نور یاهو را نمی‌دانم نمی‌دانم|
  block
    block |برو ای باغ با نقلت برو ای شیره با شیرت|
    block |که جز آن نقل و طزغو را نمی‌دانم نمی‌دانم|
  block
    block |اگر صد منجنیق آید ز برج آسمان بر من|
    block |بجز آن برج و بارو را نمی‌دانم نمی‌دانم|
  block
    block |چه رومی چهرگان دارم چه ترکان نهان دارم|
    block |چه عیب است ار هلاوو را نمی‌دانم نمی‌دانم|
  block
    block |هلاوو را بپرس آخر از آن ترکان حیران کن|
    block |کز آن حیرت هلا او را نمی‌دانم نمی‌دانم|
  block
    block |دلم چون تیر می پرد کمان تن همی‌غرد|
    block |اگر آن دست و بازو را نمی‌دانم نمی‌دانم|
  block
    block |رها کن حرف هندو را ببین ترکان معنی را|
    block |من آن ترکم که هندو را نمی‌دانم نمی‌دانم|
  block
    block |بیا ای شمس تبریزی مکن سنگین دلی با من|
    block |که با تو سنگ و لولو را نمی‌دانم نمی‌دانم|