
block |ای چنگ پرده‌های سپاهانم آرزوست|
  block
    block |ای چنگ پرده‌های سپاهانم آرزوست|
    block |وی نای ناله خوش سوزانم آرزوست|
  block
    block |در پرده حجاز بگو خوش ترانه‌ای|
    block |من هدهدم صفیر سلیمانم آرزوست|
  block
    block |از پرده عراق به عشاق تحفه بر|
    block |چون راست و بوسلیک خوش الحانم آرزوست|
  block
    block |آغاز کن حسینی زیرا که مایه گفت|
    block |کان زیر خرد و زیر بزرگانم آرزوست|
  block
    block |در خواب کرده‌ای ز رهاوی مرا کنون|
    block |بیدار کن به زنگله‌ام کانم آرزوست|
  block
    block |این علم موسقی بر من چون شهادتست|
    block |چون مؤمنم شهادت و ایمانم آرزوست|
  block
    block |ای عشق عقل را تو پراکنده گوی کن|
    block |ای عشق نکته‌های پریشانم آرزوست|
  block
    block |ای باد خوش که از چمن عشق می‌رسی|
    block |بر من گذر که بوی گلستانم آرزوست|
  block
    block |در نور یار صورت خوبان همی‌نمود|
    block |دیدار یار و دیدن ایشانم آرزوست|