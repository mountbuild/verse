
block |سودای تو در جوی جان چون آب حیوان می‌رود|
  block
    block |سودای تو در جوی جان چون آب حیوان می‌رود|
    block |آب حیات از عشق تو در جوی جویان می‌رود|
  block
    block |عالم پر از حمد و ثنا از طوطیان آشنا|
    block |مرغ دلم بر می‌پرد چون ذکر مرغان می‌رود|
  block
    block |بر ذکر ایشان جان دهم جان را خوش و خندان دهم|
    block |جان چون نخندد چون ز تن در لطف جانان می‌رود|
  block
    block |هر مرغ جان چون فاخته در عشق طوقی ساخته|
    block |چون من قفس پرداخته سوی سلیمان می‌رود|
  block
    block |از جان هر سبحانیی هر دم یکی روحانیی|
    block |مست و خراب و فانیی تا عرش سبحان می‌رود|
  block
    block |جان چیست خم خسروان در وی شراب آسمان|
    block |زین رو سخن چون بیخودان هر دم پریشان می‌رود|
  block
    block |در خوردنم ذوقی دگر در رفتنم ذوقی دگر|
    block |در گفتنم ذوقی دگر باقی بر این سان می‌رود|
  block
    block |میدان خوش است ای ماه رو با گیر و دار ما و تو|
    block |ای هر که لنگست اسب او لنگان ز میدان می‌رود|
  block
    block |مه از پی چوگان تو خود را چو گویی ساخته|
    block |خورشید هم جان باخته چون گوی غلطان می‌رود|
  block
    block |این دو بسی بشتافته پیش تو ره نایافته|
    block |در نور تو دربافته بیرون ایوان می‌رود|
  block
    block |چون نور بیرون این بود پس او که دولت بین بود|
    block |یا رب چه باتمکین بود یا رب چه رخشان می‌رود|