
block |بکشید یار گوشم که تو امشب آن مایی|
  block
    block |بکشید یار گوشم که تو امشب آن مایی|
    block |صنما بلی ولیکن تو نشان بده کجایی|
  block
    block |چو رها کنی بهانه بدهی نشان خانه|
    block |به سر و دو دیده آیم که تو کان کیمیایی|
  block
    block |و اگر به حیله کوشی دغل و دغا فروشی|
    block |ز فلک ستاره دزدی ز خرد کله ربایی|
  block
    block |شب من نشان مویت سحرم نشان رویت|
    block |قمر از فلک درافتد چو نقاب برگشایی|
  block
    block |صنما تو همچو شیری من اسیر تو چو آهو|
    block |به جهان کی دید صیدی که بترسد از رهایی|
  block
    block |صنما هوای ما کن طلب رضای ما کن|
    block |که ز بحر و کان شنیدم که تو معدن عطایی|
  block
    block |همگی وبالم از تو به خدا بنالم از تو|
    block |بنشان تکبرش را تو خدا به کبریایی|
  block
    block |ره خواب من چو بستی بمبند راه مستی|
    block |ز همه جدام کردی مده از خودم جدایی|
  block
    block |مه و مهر یار ما شد به امید تو خدا شد|
    block |که زهی امید زفتی که زند در خدایی|
  block
    block |همه مال و دل بداده سر کیسه برگشاده|
    block |به امید کیسه تو که خلاصه وفایی|
  block
    block |همه را دکان شکسته ره خواب و خور ببسته|
    block |به امید آن نشسته که ز گوشه‌ای درآیی|
  block
    block |به امید کس چه باشی که تویی امید عالم|
    block |تو به گوش می چه باشی که تویی می عطایی|
  block
    block |به درون توست یوسف چه روی به مصر هرزه|
    block |تو درآ درون پرده بنگر چه خوش لقایی|
  block
    block |به درون توست مطرب چه دهی کمر به مطرب|
    block |نه کم است تن ز نایی نه کم است جان ز نایی|