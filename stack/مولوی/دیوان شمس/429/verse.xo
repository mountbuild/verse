
block |عاشقی و بی‌وفایی کار ماست|
  block
    block |عاشقی و بی‌وفایی کار ماست|
    block |کار کار ماست چون او یار ماست|
  block
    block |قصد جان جمله خویشان کنیم|
    block |هر چه خویش ما کنون اغیار ماست|
  block
    block |عقل اگر سلطان این اقلیم شد|
    block |همچو دزد آویخته بر دار ماست|
  block
    block |خویش و بی‌خویشی به یک جا کی بود|
    block |هر گلی کز ما بروید خار ماست|
  block
    block |خودپرستی نامبارک حالتیست|
    block |کاندر او ایمان ما انکار ماست|
  block
    block |آنک افلاطون و جالینوس توست|
    block |از منی پرعلت و بیمار ماست|
  block
    block |نوبهاری کو نوی خود بدید|
    block |جان گلزارست اما زار ماست|
  block
    block |این منی خاکست زر در وی بجو|
    block |کاندر او گنجور یار غار ماست|
  block
    block |خاک بی‌آتش بننماید گهر|
    block |عشق و هجران ابر آتشبار ماست|
  block
    block |طالبا بشنو که بانگ آتشست|
    block |تا نپنداری که این گفتار ماست|
  block
    block |طالبا بگذر از این اسرار خود|
    block |سر طالب پرده اسرار ماست|
  block
    block |نور و نار توست ذوق و رنج تو|
    block |رو بدان جایی که نور و نار ماست|
  block
    block |گاه گویی شیرم و گه شیرگیر|
    block |شیرگیر و شیر تو کفتار ماست|
  block
    block |طالب ره طالب شه کی بود|
    block |گر چه دل دارد مگو دلدار ماست|
  block
    block |شهر از عاقل تهی خواهد شدن|
    block |این چنین ساقی که این خمار ماست|
  block
    block |عاشق و مفلس کند این شهر را|
    block |این چنین چابک که این طرار ماست|
  block
    block |مدرسه عشق و مدرس ذوالجلال|
    block |ما چو طالب علم و این تکرار ماست|
  block
    block |شمس تبریزی که شاه دلبری‌ست|
    block |با همه شاهنشهی جاندار ماست|