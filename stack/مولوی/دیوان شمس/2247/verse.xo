
block |مرا اگر تو نیابی به پیش یار بجو|
  block
    block |مرا اگر تو نیابی به پیش یار بجو|
    block |در آن بهشت و گلستان و سبزه زار بجو|
  block
    block |چو سایه خسپم و کاهل مرا اگر جویی|
    block |به زیر سایه آن سرو پایدار بجو|
  block
    block |چو خواهیم که ببینی خراب و غرق شراب|
    block |بیا حوالی آن چشم پرخمار بجو|
  block
    block |اگر ز روز شمردن ملول و سیر شدی|
    block |درآ به دور و قدح‌های بی‌شمار بجو|
  block
    block |در آن دو دیده مخمور و قلزم پرنور|
    block |درآ جواهر اسرار کردگار بجو|
  block
    block |دلی که هیچ نگرید به پیش دلبر جو|
    block |گلی که هیچ نریزد در آن بهار بجو|
  block
    block |زهی فسرده کسی کو قرار می‌جوید|
    block |تو جان عاشق سرمست بی‌قرار بجو|
  block
    block |اگر چراغ نداری از او چراغ بخواه|
    block |وگر عقار نداری از او عقار بجو|
  block
    block |به مجلس تو اگر دوش بیخودی کردم|
    block |تو عذر عقل زبونم از آن عذار بجو|
  block
    block |تو هر چه را که بجویی ز اصل و کانش جوی|
    block |ز مشک و گل نفس خوش خلش ز خار بجو|
  block
    block |خیال یار سواره همی‌رسد ای دل|
    block |پیام‌های غریب از چنین سوار بجو|
  block
    block |به نزد او همه جان‌های رفتگان جمعند|
    block |کنار پرگلشان را در آن کنار بجو|
  block
    block |چو صبح پیش تو آید از او صبوح بخواه|
    block |چو شب به پیش تو آید در او نهار بجو|
  block
    block |چو مردمک تو خمش کن مقام تو چشم است|
    block |وگر نه آن نظرستت در انتظار بجو|
  block
    block |چو شمس مفخر تبریز دیده فقر است|
    block |فقیروار مر او را در افتقار بجو|