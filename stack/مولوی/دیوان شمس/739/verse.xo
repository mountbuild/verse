
block |قند بگشا ای صنم تا عیش را شیرین کند|
  block
    block |قند بگشا ای صنم تا عیش را شیرین کند|
    block |هین که آمد دود غم تا خلق را غمگین کند|
  block
    block |ای تو رنگ عافیت زیرا که ماه از خاصیت|
    block |سنگ‌ها را لعل سازد میوه را رنگین کند|
  block
    block |پرده بردار ای قمر پنهان مکن تنگ شکر|
    block |تا بر سیمین تو احوال ما زرین کند|
  block
    block |عشق تو حیران کند دیدار تو خندان کند|
    block |زانک دریا آن کند زیرا که گوهر این کند|
  block
    block |از میان دل صبوحی کآفتابت تیغ زد|
    block |گردن جان را بزن گر چرخ را تمکین کند|
  block
    block |چشم تو در چشم‌ها ریزد شرابی کز صفا|
    block |زان سوی هفتاد پرده دیده را ره بین کند|
  block
    block |گر شبی خلوت کنی گویم من اندر گوش تو|
    block |لطف‌هایی را که با ما شه صلاح الدین کند|