
block |دل من رای تو دارد سر سودای تو دارد|
  block
    block |دل من رای تو دارد سر سودای تو دارد|
    block |رخ فرسوده زردم غم صفرای تو دارد|
  block
    block |سر من مست جمالت دل من دام خیالت|
    block |گهر دیده نثار کف دریای تو دارد|
  block
    block |ز تو هر هدیه که بردم به خیال تو سپردم|
    block |که خیال شکرینت فر و سیمای تو دارد|
  block
    block |غلطم گر چه خیالت به خیالات نماند|
    block |همه خوبی و ملاحت ز عطاهای تو دارد|
  block
    block |گل صدبرگ به پیش تو فروریخت ز خجلت|
    block |که گمان برد که او هم رخ رعنای تو دارد|
  block
    block |سر خود پیش فکنده چو گنه کار تو عرعر|
    block |که خطا کرد و گمان برد که بالای تو دارد|
  block
    block |جگر و جان عزیزان چو رخ زهره فروزان|
    block |همه چون ماه گدازان که تمنای تو دارد|
  block
    block |دل من تابه حلوا ز بر آتش سودا|
    block |اگر از شعله بسوزد نه که حلوای تو دارد|
  block
    block |هله چون دوست به دستی همه جا جای نشستی|
    block |خنک آن بی‌خبری کو خبر از جای تو دارد|
  block
    block |اگرم در نگشایی ز ره بام درآیم|
    block |که زهی جان لطیفی که تماشای تو دارد|
  block
    block |به دو صد بام برآیم به دو صد دام درآیم|
    block |چه کنم آهوی جانم سر صحرای تو دارد|
  block
    block |خمش ای عاشق مجنون بمگو شعر و بخور خون|
    block |که جهان ذره به ذره غم غوغای تو دارد|
  block
    block |سوی تبریز شو ای دل بر شمس الحق مفضل|
    block |چو خیالش به تو آید که تقاضای تو دارد|