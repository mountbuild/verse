
block |حکیمیم طبیبیم ز بغداد رسیدیم|
  block
    block |حکیمیم طبیبیم ز بغداد رسیدیم|
    block |بسی علتیان را ز غم بازخریدیم|
  block
    block |سبل‌های کهن را غم بی‌سر و بن را|
    block |ز رگ هاش و پی‌هاش به چنگاله کشیدیم|
  block
    block |طبیبان فصیحیم که شاگرد مسیحیم|
    block |بسی مرده گرفتیم در او روح دمیدیم|
  block
    block |بپرسید از آن‌ها که دیدند نشان‌ها|
    block |که تا شکر بگویند که ما از چه رهیدیم|
  block
    block |رسیدند طبیبان ز ره دور غریبان|
    block |غریبانه نمودند دواها که ندیدیم|
  block
    block |سر غصه بکوبیم غم از خانه بروبیم|
    block |همه شاهد و خوبیم همه چون مه عیدیم|
  block
    block |طبیبان الهیم ز کس مزد نخواهیم|
    block |که ما پاک روانیم نه طماع و پلیدیم|
  block
    block |مپندار که این نیز هلیله‌ست و بلیله‌ست|
    block |که این شهره عقاقیر ز فردوس کشیدیم|
  block
    block |حکیمان خبیریم که قاروره نگیریم|
    block |که ما در تن رنجور چو اندیشه دویدیم|
  block
    block |دهان باز مکن هیچ که اغلب همه جغدند|
    block |دگر لاف مپران که ما بازپریدیم|