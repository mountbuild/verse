
block |ای خیالی که به دل می‌گذری|
  block
    block |ای خیالی که به دل می‌گذری|
    block |نی خیالی نی پری نی بشری|
  block
    block |اثر پای تو را می‌جویم|
    block |نه زمین و نه فلک می‌سپری|
  block
    block |گر ز تو باخبران بی‌خبرند|
    block |نه تو از بی‌خبران باخبری|
  block
    block |مونس و یار دلی یا تو دلی|
    block |تو مقیم نظری یا نظری|
  block
    block |ایها الخاطر فی مکرمه|
    block |قف زمانا بخداء البصر|
  block
    block |لا تعجل به مرور و نوی|
    block |بدل اللیل بضؤ السحر|
  block
    block |حسن تدبیرک قد صاغ لنا|
    block |الهیولی به حسان الصور|
  block
    block |گر صور جان و هیولی خرد است|
    block |عشق تو دیگر و تو خود دگری|
  block
    block |این هیولی پدر صورت‌هاست|
    block |ای تو کرده پدران را پدری|
  block
    block |نی هیولای همه آبی بود|
    block |چه کند آب چو آبش ببری|
  block
    block |گر هیولا و صور جان افزاست|
    block |دگرم عشوه مده تو دگری|
  block
    block |از هیولا است صور ریگ روان|
    block |ریگ را هرزه چرا می‌شمری|