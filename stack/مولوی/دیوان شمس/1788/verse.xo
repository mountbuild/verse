
block |تا کی گریزی از اجل در ارغوان و ارغنون|
  block
    block |تا کی گریزی از اجل در ارغوان و ارغنون|
    block |نک کش کشانت می برند انا الیه راجعون|
  block
    block |تا کی زنی بر خانه‌ها تو قفل با دندانه‌ها|
    block |تا چند چینی دانه‌ها دام اجل کردت زبون|
  block
    block |شد اسب و زین نقره گین بر مرکب چوبین نشین|
    block |زین بر جنازه نه ببین دستان این دنیای دون|
  block
    block |برکن قبا و پیرهن تسلیم شو اندر کفن|
    block |بیرون شو از باغ و چمن ساکن شو اندر خاک و خون|
  block
    block |دزدیده چشمک می زدی همراز خوبان می شدی|
    block |دستک زنان می آمدی کو یک نشان ز آن‌ها کنون|
  block
    block |ای کرده بر پاکان زنخ امروز بستندت زنخ|
    block |فرزند و اهل و خانه‌ات از خانه کردندت برون|
  block
    block |کو عشرت شب‌های تو کو شکرین لب‌های تو|
    block |کو آن نفس کز زیرکی بر ماه می خواندی فسون|
  block
    block |کو صرفه و استیزه‌ات بر نان و بر نان ریزه‌ات|
    block |کو طوق و کو آویزه‌ات ای در شکافی سرنگون|
  block
    block |کو آن فضولی‌های تو کو آن ملولی‌های تو|
    block |کو آن نغولی‌های تو در فعل و مکر ای ذوفنون|
  block
    block |این باغ من آن خان من این آن من آن آن من|
    block |ای هر منت هفتاد من اکنون کهی از تو فزون|
  block
    block |کو آن دم دولت زدن بر این و آن سبلت زدن|
    block |کو حمله‌ها و مشت تو وان سرخ گشتن از جنون|
  block
    block |هرگز شبی تا روز تو در توبه و در سوز تو|
    block |نابوده مهراندوز تو از خالق ریب المنون|
  block
    block |امروز ضربت‌ها خوری وز رفته حسرت‌ها خوری|
    block |زان اعتقاد سرسری زان دین سست بی‌سکون|
  block
    block |زان سست بودن در وفا بیگانه بودن با خدا|
    block |زان ماجرا با انبیا کاین چون بود ای خواجه چون|
  block
    block |چون آینه باش ای عمو خوش بی‌زبان افسانه گو|
    block |زیرا که مستی کم شود چون ماجرا گردد شجون|