
block |غلام پاسبانانم که یارم پاسبانستی|
  block
    block |غلام پاسبانانم که یارم پاسبانستی|
    block |به چستی و به شبخیزی چو ماه و اخترانستی|
  block
    block |غلام باغبانانم که یارم باغبانستی|
    block |به تری و به رعنایی چو شاخ ارغوانستی|
  block
    block |نباشد عاشقی عیبی وگر عیب است تا باشد|
    block |که نفسم عیب دان آمد و یارم غیب دانستی|
  block
    block |اگر عیب همه عالم تو را باشد چو عشق آمد|
    block |بسوزد جمله عیبت را که او بس قهرمانستی|
  block
    block |گذشتم بر گذرگاهی بدیدم پاسبانی را|
    block |نشسته بر سر بامی که برتر ز آسمانستی|
  block
    block |کلاه پاسبانانه قبای پاسبانانه|
    block |ولیک از های های او در عالم در امانستی|
  block
    block |به دست دیدبان او یکی آیینه‌ای شش سو|
    block |که حال شش جهت یک یک در آیینه بیانستی|
  block
    block |چو من دزدی بدم رهبر طمع کردم بدان گوهر|
    block |برآوردم یکی شکلی که بیرون از گمانستی|
  block
    block |ز هر سویی که گردیدم نشانه تیر او دیدم|
    block |ز هر شش سو برون رفتم که آن ره بی‌نشانستی|
  block
    block |همه سوها ز بی‌سو شد نشان از بی‌نشان آمد|
    block |چو آمد راه واگشتن ز آینده نهانستی|
  block
    block |چو زان شش پرده تاری برون رفتم به عیاری|
    block |ز نور پاسبان دیدم که او شاه جهانستی|
  block
    block |چو باغ حسن شه دیدم حقیقت شد بدانستم|
    block |که هم شه باغبانستی و هم شه باغ جانستی|
  block
    block |از او گر سنگسار آیی تو شیشه عشق را مشکن|
    block |ازیرا رونق نقدت ز سنگ امتحانستی|
  block
    block |ز شاهان پاسبانی خود ظریف و طرفه می‌آید|
    block |چنان خود را خلق کرده که نشناسی که آنستی|
  block
    block |لباس جسم پوشیده که کمتر کسوه آن است|
    block |سخن در حرف آورده که آن دونتر زبانستی|
  block
    block |به گل اندوده خورشیدی میان خاک ناهیدی|
    block |درون دلق جمشیدی که گنج خاکدانستی|
  block
    block |زبان وحییان را او ز ازل وجه العرب بوده|
    block |زبان هندوی گوید که خود از هندوانستی|
  block
    block |زمین و آسمان پیشش دو که برگ است پنداری|
    block |که در جسم از زمینستی و در عمر از زمانستی|
  block
    block |ز یک خندش مصور شد بهشت ار هشت ور بیش است|
    block |به چشم ابلهان گویی ز جنت ارمغانستی|
  block
    block |بر او صفرا کنند آنگه ز نخوت اصل سیم و زر|
    block |که ما زر و هنر داریم و غافل زو که کانستی|
  block
    block |چه عذر آرند آن روزی که عذرا گردد از پرده|
    block |چه خون گریند آن صبحی که خورشیدش عیانستی|
  block
    block |میان بلغم و صفرا و خون و مره و سودا|
    block |نماید روح از تأثیر گویی در میانستی|
  block
    block |ز تن تا جان بسی راه است و در تن می‌نماند جان|
    block |چنین دان جان عالم را کز او عالم جوانستی|
  block
    block |نه شخص عالم کبری چنین بر کار بی‌جان است|
    block |که چرخ ار بی‌روانستی بدین سان کی روانستی|
  block
    block |زمین و آسمان‌ها را مدد از عالم عقل است|
    block |که عقل اقلیم نورانی و پاک درفشانستی|
  block
    block |جهان عقل روشن را مددها از صفات آید|
    block |صفات ذات خلاقی که شاه کن فکانستی|
  block
    block |که این تیر عوارض را که می‌پرد به هر سویی|
    block |کمان پنهان کند صانع ولی تیر از کمانستی|
  block
    block |اگر چه عقل بیدار است آن از حی قیوم است|
    block |اگر چه سگ نگهبان است تأثیر شبانستی|
  block
    block |چو سگ آن از شبان بیند زیانش جمله سودستی|
    block |چو سگ خود را شبان بیند همه سودش زیانستی|
  block
    block |چو خود را ملک او بینی جهان اندر جهان باشی|
    block |وگر خود را ملک دانی جهان از تو جهانستی|
  block
    block |تو عقل کل چو شهری دان سواد شهر نفس کل|
    block |و این اجزا در آمدشد مثال کاروانستی|
  block
    block |خنک آن کاروانی کان سلامت با وطن آید|
    block |غنیمت برده و صحت و بختش همعنانستی|
  block
    block |خفیر ارجعی با او بشیر ابشروا بر ره|
    block |سلام شاه می‌آرند و جان دامن کشانستی|
  block
    block |خواطر چون سوارانند و زوتر زی وطن آیند|
    block |و یا بازان و زاغانند پس در آشیانستی|
  block
    block |خواطر رهبرانند و چو رهبر مر تو را بار است|
    block |مقامت ساعد شه دان که شاه شه نشانستی|
  block
    block |وگر زاغ است آن خاطر که چشمش سوی مردار است|
    block |کسی کش زاغ رهبر شد به گورستان روانستی|
  block
    block |چو در مازاغ بگریزی شود زاغ تو شهبازی|
    block |که اکسیر است شادی ساز او را کاندهانستی|
  block
    block |گر آن اصلی که زاغ و باز از او تصویر می‌یابد|
    block |تجلی سازدی مطلق اصالت را یگانستی|
  block
    block |ور آن نوری کز او زاید غم و شادی به یک اشکم|
    block |دمی پهلو تهی کردی همه کس شادمانستی|
  block
    block |همه اجزا همی‌گویند هر یک ای همه تو تو|
    block |همین گفت ار نه پرده ستی همه با همگنانستی|
  block
    block |درخت جان‌ها رقصان ز باد این چنین باده|
    block |گران باد آشکارستی نه لنگر بادبانستی|
  block
    block |درای کاروان دل به گوشم بانگ می‌آرد|
    block |گر آن بانگش به حس آید هر اشتر ساربانستی|
  block
    block |درافتد از صدف هر دم صدف بازش خورد در دم|
    block |وگر نه عین کری هم کران را ترجمانستی|
  block
    block |سهیل شمس تبریزی نتابد در یمن ور نی|
    block |ادیم طایفی گشتی به هر جا سختیانستی|
  block
    block |ضیاوار ای حسام الدین ضیاء الحق گواهی ده|
    block |ندیدی هیچ دیده گر ضیا نه دیدبانستی|
  block
    block |گواهی ضیا هم او گواهی قمر هم رو|
    block |گواهی مشک اذفربو که بر عالم وزانستی|
  block
    block |اگر گوشت شود دیده گواهی ضیا بشنو|
    block |ولی چشم تو گوش آمد که حرفش گلستانستی|
  block
    block |چو از حرفی گلستانی ز معنی کی گل استانی|
    block |چو پا در قیر جزوستت حجابت قیروانستی|
  block
    block |کتاب حس به دست چپ کتاب عقل دست راست|
    block |تو را نامه به چپ دادند که بیرون ز آستانستی|
  block
    block |چو عقلت طبع حس دارد و دست راست خوی چپ|
    block |و تبدیل طبیعت هم نه کار داستانستی|
  block
    block |خداوندا تو کن تبدیل که خود کار تو تبدیل است|
    block |که اندر شهر تبدیلت زبان‌ها چون سنانستی|
  block
    block |عدم را در وجود آری از این تبدیل افزونتر|
    block |تو نور شمع می‌سازی که اندر شمعدانستی|
  block
    block |تو بستان نامه از چپم به دست راستم درنه|
    block |تو تانی کرد چپ را راست بنده ناتوانستی|
  block
    block |ترازوی سبک دارم گرانش کن به فضل خود|
    block |تو که را که کنی زیرا نه کوه از خود گرانستی|
  block
    block |کمال لطف داند شد کمال نقص را چاره|
    block |که قعر دوزخ ار خواهی به از صدر جنانستی|