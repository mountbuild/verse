
block |مرا سودای آن دلبر ز دانایی و قرایی|
  block
    block |مرا سودای آن دلبر ز دانایی و قرایی|
    block |برون آورد تا گشتم چنین شیدا و سودایی|
  block
    block |سر سجاده و مسند گرفتم من به جهد و جد|
    block |شعار زهد پوشیدم پی خیرات افزایی|
  block
    block |درآمد عشق در مسجد بگفت ای خواجه مرشد|
    block |بدران بند هستی را چه دربند مصلایی|
  block
    block |به پیش زخم تیغ من ملرزان دل بنه گردن|
    block |اگر خواهی سفر کردن ز دانایی به بینایی|
  block
    block |بده تو داد اوباشی اگر رندی و قلاشی|
    block |پس پرده چه می‌باشی اگر خوبی و زیبایی|
  block
    block |فراری نیست خوبان را ز عرضه کردن سیما|
    block |بتان را صبر کی باشد ز غنج و چهره آرایی|
  block
    block |گهی از روی خود داده خرد را عشق و بی‌صبری|
    block |گهی از چشم خود کرده سقیمان را مسیحایی|
  block
    block |گهی از زلف خود داده به مؤمن نقش حبل الله|
    block |ز پیچ جعد خود داده به ترسایان چلیپایی|
  block
    block |تو حسن خود اگر دیدی که افزونتر ز خورشیدی|
    block |چه پژمردی چه پوسیدی در این زندان غبرایی|
  block
    block |چرا تازه نمی‌باشی ز الطاف ربیع دل|
    block |چرا چون گل نمی‌خندی چرا عنبر نمی‌سایی|
  block
    block |چرا در خم این دنیا چو باده بر نمی‌جوشی|
    block |که تا جوشت برون آرد از این سرپوش مینایی|
  block
    block |ز برق چهره خوبت چه محروم است یعقوبت|
    block |الا ای یوسف خوبان به قعر چه چه می‌پایی|
  block
    block |ببین حسن خود ای نادان ز تاب جان او تا دان|
    block |که مؤمن آینه مؤمن بود در وقت تنهایی|
  block
    block |ببیند خاک سر خود درون چهره بستان|
    block |که من در دل چه‌ها دارم ز زیبایی و رعنایی|
  block
    block |ببیند سنگ سر خود درون لعل و پیروزه|
    block |که گنجی دارم اندر دل کند آهنگ بالایی|
  block
    block |ببیند آهن تیره دل خود را در آیینه|
    block |که من هم قابل نورم کنم آخر مصفایی|
  block
    block |عدم‌ها مر عدم‌ها را چو می‌بیند به دل گشته|
    block |به هستی پیش می‌آید که تا دزدد پذیرایی|
  block
    block |به هر سرگین کجا گشتی مگس را گر خبر بودی|
    block |که آید از سرشت او به سعی و فضل عنقایی|
  block
    block |چو ابن الوقت شد صوفی نگردد کاهل فردا|
    block |سبک کاهل شود آن کس که باشد گول و فردایی|
  block
    block |میان دلبران بنشین اگر نه غری و عنین|
    block |میان عاشقان خو کن مباش ای دوست هرجایی|
  block
    block |ایا ماهی یقین گشتت ز دریای پس پشتت|
    block |بگردان روی و واپس رو چو تو از اهل دریایی|
  block
    block |ندای ارجعی بشنو به آب زندگی بگرو|
    block |درآ در آب و خوش می‌رو به آب و گل چه می‌پایی|
  block
    block |به جان و دل شدی جایی که نی جان ماند و نی دل|
    block |به پای خود شدی جایی که آن جا دست می‌خایی|
  block
    block |ز خورشید ازل زر شو به زر غیر کمتر رو|
    block |که عشق زر کند زردت اگر چه سیم سیمایی|
  block
    block |تو را دنیا همی‌گوید چرا لالای من گشتی|
    block |تو سلطان زاده‌ای آخر منم لایق به لالایی|
  block
    block |تو را دریا همی‌گوید منت مرکب شوم خوشتر|
    block |که تو مرکب شوی ما را به حمالی و سقایی|
  block
    block |خمش کن من چو تو بودم خمش کردم بیاسودم|
    block |اگر تو بشنوی از من خمش باشی بیاسایی|