
block |پیشتر آ روی تو جز نور نیست|
  block
    block |پیشتر آ روی تو جز نور نیست|
    block |کیست که از عشق تو مخمور نیست|
  block
    block |نی غلطم در طلب جان جان|
    block |پیش میا پس به مرو دور نیست|
  block
    block |طلعت خورشید کجا برنتافت|
    block |ماه بر کیست که مشهور نیست|
  block
    block |پرده اندیشه جز اندیشه نیست|
    block |ترک کن اندیشه که مستور نیست|
  block
    block |ای شکری دور ز وهم مگس|
    block |وی عسلی کز تن زنبور نیست|
  block
    block |هر که خورد غصه و غم بعد از این|
    block |با رخ چون ماه تو معذور نیست|
  block
    block |هر دل بی‌عشق اگر پادشاست|
    block |جز کفن اطلس و جز گور نیست|
  block
    block |تابش اندیشه هر منکری|
    block |مقت خدا بیند اگر کور نیست|
  block
    block |پیر و جوان کو خورد آب حیات|
    block |مرگ بر او نافذ و میسور نیست|
  block
    block |پرده حق خواست شدن ماه و خور|
    block |عشق شناسید که او حور نیست|
  block
    block |مفخر تبریز تویی شمس دین|
    block |گفتن اسرار تو دستور نیست|