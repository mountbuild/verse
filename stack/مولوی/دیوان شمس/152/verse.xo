
block |دوش آن جانان ما افتان و خیزان یک قبا|
  block
    block |دوش آن جانان ما افتان و خیزان یک قبا|
    block |مست آمد با یکی جامی پر از صرف صفا|
  block
    block |جام می می‌ریخت ره ره زانک مست مست بود|
    block |خاک ره می‌گشت مست و پیش او می‌کوفت پا|
  block
    block |صد هزاران یوسف از حسنش چو من حیران شده|
    block |ناله می‌کردند کی پیدای پنهان تا کجا|
  block
    block |جان به پیشش در سجود از خاک ره بد بیشتر|
    block |عقل دیوانه شده نعره زنان که مرحبا|
  block
    block |جیب‌ها بشکافته آن خویشتن داران ز عشق|
    block |دل سبک مانند کاه و روی‌ها چون کهربا|
  block
    block |عالمی کرده خرابه از برای یک کرشم|
    block |وز خمار چشم نرگس عالمی دیگر هبا|
  block
    block |هوشیاران سر فکنده جمله خود از بیم و ترس|
    block |پیش او صف‌ها کشیده بی‌دعا و بی‌ثنا|
  block
    block |و آنک مستان خمار جادوی اویند نیز|
    block |چون ثنا گویند کز هستی فتادستند جدا|
  block
    block |من جفاگر بی‌وفا جستم که هم جامم شود|
    block |پیش جام او بدیدم مست افتاده وفا|
  block
    block |ترک و هندو مست و بدمستی همی‌کردند دوش|
    block |چون دو خصم خونی ملحد دل دوزخ سزا|
  block
    block |گه به پای همدگر چون مجرمان معترف|
    block |می‌فتادندی به زاری جان سپار و تن فدا|
  block
    block |باز دست همدگر بگرفته آن هندو و ترک|
    block |هر دو در رو می‌فتادند پیش آن مه روی ما|
  block
    block |یک قدح پر کرد شاه و داد ظاهر آن به ترک|
    block |وز نهان با یک قدح می‌گفت هندو را بیا|
  block
    block |ترک را تاجی به سر کایمان لقب دادم تو را|
    block |بر رخ هندو نهاده داغ کاین کفرست،ها|
  block
    block |آن یکی صوفی مقیم صومعه پاکی شده|
    block |وین مقامر در خراباتی نهاده رخت‌ها|
  block
    block |چون پدید آمد ز دور آن فتنه جان‌های حور|
    block |جام در کف سکر در سر روی چون شمس الضحی|
  block
    block |ترس جان در صومعه افتاد زان ترساصنم|
    block |می‌کش و زنار بسته صوفیان پارسا|
  block
    block |وان مقیمان خراباتی از آن دیوانه تر|
    block |می‌شکستند خم‌ها و می‌فکندند چنگ و نا|
  block
    block |شور و شر و نفع و ضر و خوف و امن و جان و تن|
    block |جمله را سیلاب برده می‌کشاند سوی لا|
  block
    block |نیم شب چون صبح شد آواز دادند مؤذنان|
    block |ایها العشاق قوموا و استعدوا للصلا|