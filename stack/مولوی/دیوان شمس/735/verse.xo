
block |دوش آمد پیل ما را باز هندستان به یاد|
  block
    block |دوش آمد پیل ما را باز هندستان به یاد|
    block |پرده شب می‌درید او از جنون تا بامداد|
  block
    block |دوش ساغرهای ساقی جمله مالامال بود|
    block |ای که تا روز قیامت عمر ما چون دوش باد|
  block
    block |باده‌ها در جوش از او و عقل‌ها بی‌هوش از او|
    block |جزو و کل و خار و گل از روی خوبش باد شاد|
  block
    block |بانگ نوشانوش مستان تا فلک بررفته بود|
    block |بر کف ما باده بود و در سر ما بود باد|
  block
    block |در فلک افتاده ز ایشان صد هزاران غلغله|
    block |در سجود افتاده آن جا صد هزاران کیقباد|
  block
    block |روز پیروزی و دولت در شب ما درج بود|
    block |شب ز اخوان صفا ناگه چنین روزی بزاد|
  block
    block |موج زد دریا نشانی یافت زین شب آسمان|
    block |آن نشان را از تفاخر بر سر و رو می‌نهاد|
  block
    block |هر چه ناسوتی ز ظلمت راه‌ها را بسته بود|
    block |نور لاهوتی ز رحمت بسته‌ها را می‌گشاد|
  block
    block |کی بماند زان هوا اشکال حسی برقرار|
    block |چون بماند برقرار آن کس که یابد این مراد|
  block
    block |عمر را از سر بگیرید ای مسلمانان که یار|
    block |نیستان را هست کرد و عاشقان را داد داد|
  block
    block |یار ما افتادگان را زین سپس معذور داشت|
    block |زان که هر جا کوست ساقی کس نماند بر سداد|
  block
    block |جوش دریای عنایت ای مسلمانان شکست|
    block |طمطراق اجتهاد و بارنامه اعتقاد|
  block
    block |آن عنایت شه صلاح الدین بود کو یوسفیست|
    block |هم عزیز مصر باید مشتریش اندر مزاد|