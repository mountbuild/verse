
block |بمیرید بمیرید در این عشق بمیرید|
  block
    block |بمیرید بمیرید در این عشق بمیرید|
    block |در این عشق چو مردید همه روح پذیرید|
  block
    block |بمیرید بمیرید و زین مرگ مترسید|
    block |کز این خاک برآیید سماوات بگیرید|
  block
    block |بمیرید بمیرید و زین نفس ببرید|
    block |که این نفس چو بندست و شما همچو اسیرید|
  block
    block |یکی تیشه بگیرید پی حفره زندان|
    block |چو زندان بشکستید همه شاه و امیرید|
  block
    block |بمیرید بمیرید به پیش شه زیبا|
    block |بر شاه چو مردید همه شاه و شهیرید|
  block
    block |بمیرید بمیرید و زین ابر برآیید|
    block |چو زین ابر برآیید همه بدر منیرید|
  block
    block |خموشید خموشید خموشی دم مرگست|
    block |هم از زندگیست اینک ز خاموش نفیرید|