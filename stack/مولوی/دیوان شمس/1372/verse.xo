
block |این بار من یک بارگی در عاشقی پیچیده‌ام|
  block
    block |این بار من یک بارگی در عاشقی پیچیده‌ام|
    block |این بار من یک بارگی از عافیت ببریده‌ام|
  block
    block |دل را ز خود برکنده‌ام با چیز دیگر زنده‌ام|
    block |عقل و دل و اندیشه را از بیخ و بن سوزیده‌ام|
  block
    block |ای مردمان ای مردمان از من نیاید مردمی|
    block |دیوانه هم نندیشد آن کاندر دل اندیشیده‌ام|
  block
    block |دیوانه کوکب ریخته از شور من بگریخته|
    block |من با اجل آمیخته در نیستی پریده‌ام|
  block
    block |امروز عقل من ز من یک بارگی بیزار شد|
    block |خواهد که ترساند مرا پنداشت من نادیده‌ام|
  block
    block |من خود کجا ترسم از او شکلی بکردم بهر او|
    block |من گیج کی باشم ولی قاصد چنین گیجیده‌ام|
  block
    block |از کاسهٔ استارگان وز خون گردون فارغم|
    block |بهر گدارویان بسی من کاسه‌ها لیسیده‌ام|
  block
    block |من از برای مصلحت در حبس دنیا مانده‌ام|
    block |حبس از کجا من از کجا مال که را دزدیده‌ام|
  block
    block |در حبس تن غرقم به خون وز اشک چشم هر حرون|
    block |دامان خون آلود را در خاک می مالیده‌ام|
  block
    block |مانند طفلی در شکم من پرورش دارم ز خون|
    block |یک بار زاید آدمی من بارها زاییده‌ام|
  block
    block |چندانک خواهی درنگر در من که نشناسی مرا|
    block |زیرا از آن کم دیده‌ای من صدصفت گردیده‌ام|
  block
    block |در دیده من اندرآ وز چشم من بنگر مرا|
    block |زیرا برون از دیده‌ها منزلگهی بگزیده‌ام|
  block
    block |تو مست مست سرخوشی من مست بی‌سر سرخوشم|
    block |تو عاشق خندان لبی من بی‌دهان خندیده‌ام|
  block
    block |من طرفه مرغم کز چمن با اشتهای خویشتن|
    block |بی‌دام و بی‌گیرنده‌ای اندر قفس خیزیده‌ام|
  block
    block |زیرا قفس با دوستان خوشتر ز باغ و بوستان|
    block |بهر رضای یوسفان در چاه آرامیده‌ام|
  block
    block |در زخم او زاری مکن دعوی بیماری مکن|
    block |صد جان شیرین داده‌ام تا این بلا بخریده‌ام|
  block
    block |چون کرم پیله در بلا در اطلس و خز می روی|
    block |بشنو ز کرم پیله هم کاندر قبا پوسیده‌ام|
  block
    block |پوسیده‌ای در گور تن رو پیش اسرافیل من|
    block |کز بهر من در صور دم کز گور تن ریزیده‌ام|
  block
    block |نی نی چو باز ممتحن بردوز چشم از خویشتن|
    block |مانند طاووسی نکو من دیبه‌ها پوشیده‌ام|
  block
    block |پیش طبیبش سر بنه یعنی مرا تریاق ده|
    block |زیرا در این دام نزه من زهرها نوشیده‌ام|
  block
    block |تو پیش حلوایی جان شیرین و شیرین جان شوی|
    block |زیرا من از حلوای جان چون نیشکر بالیده‌ام|
  block
    block |عین تو را حلوا کند به زانک صد حلوا دهد|
    block |من لذت حلوای جان جز از لبش نشنیده‌ام|
  block
    block |خاموش کن کاندر سخن حلوا بیفتد از دهن|
    block |بی گفت مردم بو برد زان سان که من بوییده‌ام|
  block
    block |هر غوره‌ای نالان شده کای شمس تبریزی بیا|
    block |کز خامی و بی‌لذتی در خویشتن چغزیده‌ام|