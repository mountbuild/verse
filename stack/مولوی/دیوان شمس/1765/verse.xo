
block |عاشق روی جان فزای توییم|
  block
    block |عاشق روی جان فزای توییم|
    block |رحمتی کن که در هوای توییم|
  block
    block |تو به رخسار آفتابی و مه|
    block |ما همه ذره در هوای توییم|
  block
    block |تا تو زین پرده روی بنمایی|
    block |منتظر بر در سرای توییم|
  block
    block |ای که ما در میان مجلس انس|
    block |بیخود از شربت لقای توییم|
  block
    block |خیره چون دشمنان مکش ما را|
    block |کآخر ای دوست آشنای توییم|
  block
    block |تو رضا می دهی به کشتن ما|
    block |ما همه بنده رضای توییم|
  block
    block |گر چه با خاتم سلیمانیم|
    block |ای پری زاده خاک پای توییم|
  block
    block |شمس تبریز جان جان‌هایی|
    block |ما همه بنده و گدای توییم|