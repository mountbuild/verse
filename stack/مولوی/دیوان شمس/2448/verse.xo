
block |ای داده جان را لطف تو خوشتر ز مستی حالتی|
  block
    block |ای داده جان را لطف تو خوشتر ز مستی حالتی|
    block |خوشتر ز مستی ابد بی‌باده و بی‌آلتی|
  block
    block |یک ساعتی تشریف ده جان را چنان تلطیف ده|
    block |آن ساعتی پاک از کی و تا کی عجایب ساعتی|
  block
    block |شاهنشه یغماییی کز دولت یغمای تو|
    block |یاغی به شادی منتظر تا کی کنی تو غارتی|
  block
    block |جان چون نداند نقش خود یا عالم جان بخش خود|
    block |پا می نداند کفش خود کان لایق است و بابتی|
  block
    block |پا را ز کفش دیگری هر لحظه تنگی و شری|
    block |وز کفش خود شد خوشتری پا را در آن جا راحتی|
  block
    block |جان نیز داند جفت خود وز غیب داند نیک و بد|
    block |کز غیب هر جان را بود درخورد هر جان ساحتی|
  block
    block |جانی که او را هست آن محبوس از آن شد در جهان|
    block |چون نیست او را این زمان از بهر آن دم طاقتی|
  block
    block |چون شاه زاده طفل بد پس مخزنش بر قفل بد|
    block |خلعت نهاده بهر او تا برکشد او قامتی|
  block
    block |تو قفل دل را باز کن قصد خزینه راز کن|
    block |در مشکلات دو جهان نبود سؤالت حاجتی|
  block
    block |خمخانه مردان دل است وز وی چه مستی حاصل است|
    block |طفلی و پایت در گل است پس صبر کن تا غایتی|
  block
    block |تا غایتی کز گوشه‌ای دولت برآرد جوشه‌ای|
    block |از دور گردی خاسته تابان شده یک رایتی|
  block
    block |بنوشته بر رایت که این نقش خداوند شمس دین|
    block |از مفخر تبریز و چین اندر بصیرت آیتی|