
block |بنشسته‌ام من بر درت تا بوک برجوشد وفا|
  block
    block |بنشسته‌ام من بر درت تا بوک برجوشد وفا|
    block |باشد که بگشایی دری گویی که برخیز اندرآ|
  block
    block |غرقست جانم بر درت در بوی مشک و عنبرت|
    block |ای صد هزاران مرحمت بر روی خوبت دایما|
  block
    block |ماییم مست و سرگران فارغ ز کار دیگران|
    block |عالم اگر برهم رود عشق تو را بادا بقا|
  block
    block |عشق تو کف برهم زند صد عالم دیگر کند|
    block |صد قرن نو پیدا شود بیرون ز افلاک و خلا|
  block
    block |ای عشق خندان همچو گل وی خوش نظر چون عقل کل|
    block |خورشید را درکش به جل ای شهسوار هل اتی|
  block
    block |امروز ما مهمان تو مست رخ خندان تو|
    block |چون نام رویت می‌برم دل می‌رود والله ز جا|
  block
    block |کو بام غیر بام تو کو نام غیر نام تو|
    block |کو جام غیر جام تو ای ساقی شیرین ادا|
  block
    block |گر زنده جانی یابمی من دامنش برتابمی|
    block |ای کاشکی درخوابمی در خواب بنمودی لقا|
  block
    block |ای بر درت خیل و حشم بیرون خرام ای محتشم|
    block |زیرا که سرمست و خوشم زان چشم مست دلربا|
  block
    block |افغان و خون دیده بین صد پیرهن بدریده بین|
    block |خون جگر پیچیده بین بر گردن و روی و قفا|
  block
    block |آن کس که بیند روی تو مجنون نگردد کو بگو|
    block |سنگ و کلوخی باشد او او را چرا خواهم بلا|
  block
    block |رنج و بلایی زین بتر کز تو بود جان بی‌خبر|
    block |ای شاه و سلطان بشر لا تبل نفسا بالعمی|
  block
    block |جان‌ها چو سیلابی روان تا ساحل دریای جان|
    block |از آشنایان منقطع با بحر گشته آشنا|
  block
    block |سیلی روان اندر وله سیلی دگر گم کرده ره|
    block |الحمدلله گوید آن وین آه و لا حول و لا|
  block
    block |ای آفتابی آمده بر مفلسان ساقی شده|
    block |بر بندگان خود را زده باری کرم باری عطا|
  block
    block |گل دیده ناگه مر تو را بدریده جان و جامه را|
    block |وان چنگ زار از چنگ تو افکنده سر پیش از حیا|
  block
    block |مقبلترین و نیک پی در برج زهره کیست نی|
    block |زیرا نهد لب بر لبت تا از تو آموزد نوا|
  block
    block |نی‌ها و خاصه نیشکر بر طمع این بسته کمر|
    block |رقصان شده در نیستان یعنی تعز من تشا|
  block
    block |بد بی‌تو چنگ و نی حزین برد آن کنار و بوسه این|
    block |دف گفت می‌زن بر رخم تا روی من یابد بها|
  block
    block |این جان پاره پاره را خوش پاره پاره مست کن|
    block |تا آن چه دوشش فوت شد آن را کند این دم قضا|
  block
    block |حیفست ای شاه مهین هشیار کردن این چنین|
    block |والله نگویم بعد از این هشیار شرحت ای خدا|
  block
    block |یا باده ده حجت مجو یا خود تو برخیز و برو|
    block |یا بنده را با لطف تو شد صوفیانه ماجرا|