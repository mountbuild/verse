
block |به جان پاک تو ای معدن سخا و وفا|
  block
    block |به جان پاک تو ای معدن سخا و وفا|
    block |که صبر نیست مرا بی‌تو ای عزیز بیا|
  block
    block |چه جای صبر که گر کوه قاف بود این صبر|
    block |ز آفتاب جدایی چو برف گشت فنا|
  block
    block |ز دور آدم تا دور اعور دجال|
    block |چو جان بنده نبودست جان سپرده تو را|
  block
    block |تو خواه باور کن یا بگو که نیست چنین|
    block |وفای عشق تو دارم به جان پاک وفا|
  block
    block |ملامتم مکنید ار دراز می‌گویم|
    block |بود که کشف شود حال بنده پیش شما|
  block
    block |که آتشیست که دیگ مرا همی‌جوشد|
    block |کز او شکاف کند گر رسد به سقف سما|
  block
    block |اگر چه سقف سما ز آفتاب و آتش او|
    block |خلل نکرد و نگشت از تفش سیه سیما|
  block
    block |روان شدست یکی جوی خون ز هستی من|
    block |خبر ندارم من کز کجاست تا به کجا|
  block
    block |به جو چه گویم کای جو مرو چه جنگ کنم|
    block |برو بگو تو به دریا مجوش ای دریا|
  block
    block |به حق آن لب شیرین که می‌دمی در من|
    block |که اختیار ندارد به ناله این سرنا|
  block
    block |خموش باش و مزن آتش اندر این بیشه|
    block |نمی‌شکیبی می‌نال پیش او تنها|