
block |آمد بهار خرم آمد نگار ما|
  block
    block |آمد بهار خرم آمد نگار ما|
    block |چون صد هزار تنگ شکر در کنار ما|
  block
    block |آمد مهی که مجلس جان زو منورست|
    block |تا بشکند ز باده گلگون خمار ما|
  block
    block |شاد آمدی بیا و ملوکانه آمدی|
    block |ای سرو گلستان چمن و لاله زار ما|
  block
    block |پاینده باش ای مه و پاینده عمر باش|
    block |در بیشه جهان ز برای شکار ما|
  block
    block |دریا به جوش از تو که بی‌مثل گوهری|
    block |کهسار در خروش که ای یار غار ما|
  block
    block |در روز بزم ساقی دریاعطای ما|
    block |در روز رزم شیر نر و ذوالفقار ما|
  block
    block |چونی در این غریبی و چونی در این سفر|
    block |برخیز تا رویم به سوی دیار ما|
  block
    block |ما را به مشک و خم و سبوها قرار نیست|
    block |ما را کشان کنید سوی جویبار ما|
  block
    block |سوی پری رخی که بر آن چشم‌ها نشست|
    block |آرام عقل مست و دل بی‌قرار ما|
  block
    block |شد ماه در گدازش سوداش همچو ما|
    block |شد آفتاب از رخ او یادگار ما|
  block
    block |ای رونق صباح و صبوح ظریف ما|
    block |وی دولت پیاپی بیش از شمار ما|
  block
    block |هر چند سخت مستی سستی مکن بگیر|
    block |کارزد به هر چه گویی خمر و خمار ما|
  block
    block |جامی چو آفتاب پرآتش بگیر زود|
    block |درکش به روی چون قمر شهریار ما|
  block
    block |این نیم کاره ماند و دل من ز کار شد|
    block |کار او کند که هست خداوندگار ما|