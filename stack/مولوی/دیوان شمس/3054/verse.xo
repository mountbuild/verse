
block |منم که کار ندارم به غیر بی‌کاری|
  block
    block |منم که کار ندارم به غیر بی‌کاری|
    block |دلم ز کار زمانه گرفت بیزاری|
  block
    block |ز خاک تیره ندیدم به غیر تاریکی|
    block |ز پیر چرخ ندیدم به غیر مکاری|
  block
    block |فروگذاشته‌ای شست دل در این دریا|
    block |نه ماهیی بگرفتی نه دست می‌داری|
  block
    block |تو را چه شصت و چه هفتاد چون نخواهی پخت|
    block |گلی به دست نداری چه خار می‌خاری|
  block
    block |کلاه کژ بنهی همچو ماه و نورت نیست|
    block |برو برو که گرفتار ریش و دستاری|
  block
    block |چگونه برقی آخر که کشت می‌سوزی|
    block |چگونه ابری آخر که سنگ می‌باری|
  block
    block |چو صید دام خودی پس چگونه صیادی|
    block |چو دزد خانه خویشی چگونه عیاری|
  block
    block |اگر چه این همه باشد ولی اگر روزی|
    block |خیال یار مرا دیده‌ای نکو یاری|
  block
    block |به ذات پاک خدایی که کارساز همه‌ست|
    block |چو مست کار امیر منی نکوکاری|
  block
    block |اگر دو گام پیاده دویدی از پی او|
    block |تو یک سواره نه‌ای تو سپاه سالاری|
  block
    block |بگیر دامن عشقی که دامنش گرمست|
    block |که غیر او نرهاند تو را ز اغیاری|
  block
    block |به یاد عشق شب تیره را به روز آور|
    block |چو عشق یاد بود شب کجا بود تاری|
  block
    block |تو خفته باشی و آن عشق بر سر بالین|
    block |برآوریده دو کف در دعا و در زاری|
  block
    block |اگر بگویم باقی بسوزد این عالم|
    block |هلا قناعت کردم بس است گفتاری|