
block |امروز روز شادی و امسال سال گل|
  block
    block |امروز روز شادی و امسال سال گل|
    block |نیکوست حال ما که نکو باد حال گل|
  block
    block |گل را مدد رسید ز گلزار روی دوست|
    block |تا چشم ما نبیند دیگر زوال گل|
  block
    block |مستست چشم نرگس و خندان دهان باغ|
    block |از کر و فر و رونق و لطف و کمال گل|
  block
    block |سوسن زبان گشاده و گفته به گوش سرو|
    block |اسرار عشق بلبل و حسن خصال گل|
  block
    block |جامه دران رسید گل از بهر داد ما|
    block |زان می‌دریم جامه به بوی وصال گل|
  block
    block |گل آن جهانیست نگنجد در این جهان|
    block |در عالم خیال چه گنجد خیال گل|
  block
    block |گل کیست قاصدیست ز بستان عقل و جان|
    block |گل چیست رقعه ایست ز جاه و جمال گل|
  block
    block |گیریم دامن گل و همراه گل شویم|
    block |رقصان همی‌رویم به اصل و نهال گل|
  block
    block |اصل و نهال گل عرق لطف مصطفاست|
    block |زان صدر بدر گردد آن جا هلال گل|
  block
    block |زنده کنند و باز پر و بال نو دهند|
    block |هر چند برکنید شما پر و بال گل|
  block
    block |مانند چار مرغ خلیل از پی فنا|
    block |در دعوت بهار ببین امتثال گل|
  block
    block |خاموش باش و لب مگشا خواجه غنچه وار|
    block |می‌خند زیر لب تو به زیر ظلال گل|