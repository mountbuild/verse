
block |دو ماه پهلوی همدیگرند بر در عید|
  block
    block |دو ماه پهلوی همدیگرند بر در عید|
    block |مه مصور یار و مه منور عید|
  block
    block |چو هر دو سر به هم آورده‌اند در اسرار|
    block |هزار وسوسه افکنده‌اند در سر عید|
  block
    block |ز موج بحر برقصند خلق همچو صدف|
    block |ولیک همچو صدف بی‌خبر ز گوهر عید|
  block
    block |ز عید باقی این عید آمده‌ست رسول|
    block |چو دل به عید سپاری تو را برد بر عید|
  block
    block |به روز عید بگویم دهل چه می‌گوید|
    block |اگر تو مردی برجه رسید لشکر عید|
  block
    block |قراضه دو که دادی برای حق بنگر|
    block |جزای حسن عمل گیر گنج پرزر عید|
  block
    block |وگر چو شیشه شکستی ز سنگ صوم و جهاد|
    block |می حلال سقا هم بکش ز ساغر عید|
  block
    block |از این شکار سوی شاه بازپر چون باز|
    block |که درپرید به مژده ز شه کبوتر عید|
  block
    block |تو گاو فربه حرصت به روزه قربان کن|
    block |که تا بری به تبرک هلال لاغر عید|
  block
    block |وگر نکردی قربان عنایت یزدان|
    block |امید هست که ذبحش کند به خنجر عید|