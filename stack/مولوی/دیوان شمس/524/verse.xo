
block |بی گاه شد بی‌گاه شد خورشید اندر چاه شد|
  block
    block |بی گاه شد بی‌گاه شد خورشید اندر چاه شد|
    block |خورشید جان عاشقان در خلوت الله شد|
  block
    block |روزیست اندر شب نهان ترکی میان هندوان|
    block |شب ترک تازی‌ها بکن کان ترک در خرگاه شد|
  block
    block |گر بو بری زین روشنی آتش به خواب اندرزنی|
    block |کز شب روی و بندگی زهره حریف ماه شد|
  block
    block |ما شب گریزان و دوان و اندر پی ما زنگیان|
    block |زیرا که ما بردیم زر تا پاسبان آگاه شد|
  block
    block |ما شب روی آموخته صد پاسبان را سوخته|
    block |رخ‌ها چو شمع افروخته کان بیذق ما شاه شد|
  block
    block |ای شاد آن فرخ رخی کو رخ بدان رخ آورد|
    block |ای کر و فر آن دلی کو سوی آن دلخواه شد|
  block
    block |آن کیست اندر راه دل کو را نباشد آه دل|
    block |کار آن کسی دارد که او غرقابه آن آه شد|
  block
    block |چون غرق دریا می‌شود دریاش بر سر می‌نهد|
    block |چون یوسف چاهی که او از چاه سوی جاه شد|
  block
    block |گویند اصل آدمی خاکست و خاکی می‌شود|
    block |کی خاک گردد آن کسی کو خاک این درگاه شد|
  block
    block |یک سان نماید کشت‌ها تا وقت خرمن دررسد|
    block |نیمیش مغز نغز شد وان نیم دیگر کاه شد|