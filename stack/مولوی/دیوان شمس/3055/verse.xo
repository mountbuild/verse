
block |بیا بیا که نیابی چو ما دگر یاری|
  block
    block |بیا بیا که نیابی چو ما دگر یاری|
    block |چو ما به هر دو جهان خود کجاست دلداری|
  block
    block |بیا بیا و به هر سوی روزگار مبر|
    block |که نیست نقد تو را پیش غیر بازاری|
  block
    block |تو همچو وادی خشکی و ما چو بارانی|
    block |تو همچو شهر خرابی و ما چو معماری|
  block
    block |به غیر خدمت ما که مشارق شادیست|
    block |ندید خلق و نبیند ز شادی آثاری|
  block
    block |هزار صورت جنبان به خواب می‌بینی|
    block |چو خواب رفت نبینی ز خلق دیاری|
  block
    block |ببند چشم خر و برگشای چشم خرد|
    block |که نفس همچو خر افتاد و حرص افساری|
  block
    block |ز باغ عشق طلب کن عقیده شیرین|
    block |که طبع سرکه فروشست و غوره افشاری|
  block
    block |بیا به جانب دارالشفای خالق خویش|
    block |کز آن طبیب ندارد گریز بیماری|
  block
    block |جهان مثال تن بی‌سرست بی‌آن شاه|
    block |بپیچ گرد چنان سر مثال دستاری|
  block
    block |اگر سیاه نه‌ای آینه مده از دست|
    block |که روح آینه توست و جسم زنگاری|
  block
    block |کجاست تاجر مسعود مشتری طالع|
    block |که گرمدار منش باشم و خریداری|
  block
    block |بیا و فکرت من کن که فکرتت دادم|
    block |چو لعل می‌خری از کان من بخر باری|
  block
    block |به پای جانب آن کس برو که پایت داد|
    block |بدو نگر به دو دیده که داد دیداری|
  block
    block |دو کف به شادی او زن که کف ز بحر ویست|
    block |که نیست شادی او را غمی و تیماری|
  block
    block |تو بی‌ز گوش شنو بی‌زبان بگو با او|
    block |که نیست گفت زبان بی‌خلاف و آزاری|