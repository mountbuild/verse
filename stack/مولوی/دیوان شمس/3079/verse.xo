
block |بیامدیم دگربار سوی مولایی|
  block
    block |بیامدیم دگربار سوی مولایی|
    block |که تا به زانوی او نیست هیچ دریایی|
  block
    block |هزار عقل ببندی به هم بدو نرسد|
    block |کجا رسد به مه چرخ دست یا پایی|
  block
    block |فلک به طمع گلو را دراز کرد بدو|
    block |نیافت بوسه ولیکن چشید حلوایی|
  block
    block |هزار حلق و گلو شد دراز سوی لبش|
    block |که ریز بر سر ما نیز من و سلوایی|
  block
    block |بیامدیم دگربار سوی معشوقی|
    block |که می‌رسید به گوش از هواش هیهایی|
  block
    block |بیامدیم دگربار سوی آن حرمی|
    block |که فرق سجده کنش هست آسمان سایی|
  block
    block |بیامدیم دگربار سوی آن چمنی|
    block |که هست بلبل او را غلام عنقایی|
  block
    block |بیامدیم بدو کو جدا نبود از ما|
    block |که مشک پر نشود بی‌وجود سقایی|
  block
    block |همیشه مشک بچفسیده بر تن سقا|
    block |که نیست بی‌تو مرا دست و دانش و رایی|
  block
    block |بیامدیم دگربار سوی آن بزمی|
    block |که شد ز نقل خوشش کام نیشکرخایی|
  block
    block |بیامدیم دگربار سوی آن چرخی|
    block |که جان چو رعد زند در خمش علالایی|
  block
    block |بیامدیم دگربار سوی آن عشقی|
    block |که دیو گشت ز آسیب او پری زایی|
  block
    block |خموش زیر زبان ختم کن تو باقی را|
    block |که هست بر تو موکل غیور لالایی|
  block
    block |حدیث مفخر تبریز شمس دین کم گو|
    block |که نیست درخور آن گفت عقل گویایی|