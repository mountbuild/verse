
block |عید آمد و عید آمد وان بخت سعید آمد|
  block
    block |عید آمد و عید آمد وان بخت سعید آمد|
    block |برگیر و دهل می‌زن کان ماه پدید آمد|
  block
    block |عید آمد ای مجنون غلغل شنو از گردون|
    block |کان معتمد سدره از عرش مجید آمد|
  block
    block |عید آمد ره جویان رقصان و غزل گویان|
    block |کان قیصر مه رویان زان قصر مشید آمد|
  block
    block |صد معدن دانایی مجنون شد و سودایی|
    block |کان خوبی و زیبایی بی‌مثل و ندید آمد|
  block
    block |زان قدرت پیوستش داوود نبی مستش|
    block |تا موم کند دستش گر سنگ و حدید آمد|
  block
    block |عید آمد و ما بی‌او عیدیم بیا تا ما|
    block |بر عید زنیم این دم کان خوان و ثرید آمد|
  block
    block |زو زهر شکر گردد زو ابر قمر گردد|
    block |زو تازه و تر گردد هر جا که قدید آمد|
  block
    block |برخیز به میدان رو در حلقه رندان رو|
    block |رو جانب مهمان رو کز راه بعید آمد|
  block
    block |غم‌هاش همه شادی بندش همه آزادی|
    block |یک دانه بدو دادی صد باغ مزید آمد|
  block
    block |من بنده آن شرقم در نعمت آن غرقم|
    block |جز نعمت پاک او منحوس و پلید آمد|
  block
    block |بربند لب و تن زن چون غنچه و چون سوسن|
    block |رو صبر کن از گفتن چون صبر کلید آمد|