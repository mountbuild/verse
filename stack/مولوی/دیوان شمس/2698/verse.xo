
block |خداوندا زکات شهریاری|
  block
    block |خداوندا زکات شهریاری|
    block |ز من مگذر شتاب ار مهر داری|
  block
    block |هلا آهسته‌تر ای برق سوزان|
    block |که شد چشمم ز تو ابر بهاری|
  block
    block |نمی‌تاند نظر کاندر رکابت|
    block |رسد در گرد مرکب از نزاری|
  block
    block |عنان درکش پیاده پروری کن|
    block |که خورشیدی و عالم بی‌تو تاری|
  block
    block |جدایی نیست این تلخی نزع است|
    block |گلوی ما به هجران می‌فشاری|
  block
    block |چو سایه می‌دود جان در پی تو|
    block |گذشت از سایه جان در بی‌قراری|
  block
    block |به روی او دلا بس باده خوردی|
    block |بدین تلخی از آن رو در خماری|
  block
    block |چه باشد ای جمالت ساقی جان|
    block |خماری را به رحمت سر بخاری|
  block
    block |نه دست من گرفتی عهد کردی|
    block |که ما را تا قیامت دست یاری|
  block
    block |ز دست عهد تو از دست رفتم|
    block |به جان تو که دست از من نداری|
  block
    block |کی یارد با تو دیگر عهد کردن|
    block |که تو سنگین دلی بی‌زینهاری|
  block
    block |تو خیره کشتری یا چشم مستت|
    block |که بر خسته دلانش می‌گماری|
  block
    block |حدیث چشم تو گفتم دلم رفت|
    block |به دریای فنا و جان سپاری|
  block
    block |دل من رفت عشقت را بقا باد|
    block |در اقبال و مراد و کامکاری|
  block
    block |بزی ای عشق بهر عاشقان را|
    block |ابد تا کارشان را می‌گذاری|