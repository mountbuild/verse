
block |ای دلبر بی‌صورت صورتگر ساده|
  block
    block |ای دلبر بی‌صورت صورتگر ساده|
    block |وی ساغر پرفتنه به عشاق بداده|
  block
    block |از گفتن اسرار دهان را تو ببسته|
    block |و آن در که نمی‌گویم در سینه گشاده|
  block
    block |تا پرده برانداخت جمال تو نهانی|
    block |دل در سر ساقی شد و سر در سر باده|
  block
    block |صبحی که همی‌راند خیال تو سواره|
    block |جان‌های مقدس عدد ریگ پیاده|
  block
    block |و آن‌ها که به تسبیح بر افلاک بنامند|
    block |تسبیح گسستند و گرو کرده سجاده|
  block
    block |جان طاقت رخسار تو بی‌پرده ندارد|
    block |وز هر چه بگوییم جمال تو زیاده|
  block
    block |چون اشتر مست است مرا جان ز پی تو|
    block |بر گردن اشتر تن من بسته قلاده|
  block
    block |شمس الحق تبریز دلم حامله توست|
    block |کی بینم فرزند بر اقبال تو زاده|