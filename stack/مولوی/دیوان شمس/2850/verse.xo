
block |ز غم تو زار زارم هله تا تو شاد باشی|
  block
    block |ز غم تو زار زارم هله تا تو شاد باشی|
    block |صنما در انتظارم هله تا تو شاد باشی|
  block
    block |تو مرا چو خسته بینی نظر خجسته بینی|
    block |دل و جان به غم سپارم هله تا تو شاد باشی|
  block
    block |ز غم دلم چه شادی به جفا چه اوستادی|
    block |دم شاد برنیارم هله تا تو شاد باشی|
  block
    block |صنما چو تیغ دشنه تو به خون بنده تشنه|
    block |ز دو دیده خون ببارم هله تا تو شاد باشی|
  block
    block |تو مرا چو شاد بینی سر و سینه پر ز کینی|
    block |سر خویش را نخارم هله تا تو شاد باشی|
  block
    block |ز تو بخت و جاه دارم دل تو نگاه دارم|
    block |صنما بر این قرارم هله تا تو شاد باشی|
  block
    block |تویی جان این زمانه تو نشسته پربهانه|
    block |ز زمانه برکنارم هله تا تو شاد باشی|
  block
    block |تن و نفس تا نمیرد دل و جان صفا نگیرد|
    block |همه این شده‌ست کارم هله تا تو شاد باشی|