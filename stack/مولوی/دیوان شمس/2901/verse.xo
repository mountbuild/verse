
block |فارغم گر گشت دل آواره‌ای|
  block
    block |فارغم گر گشت دل آواره‌ای|
    block |از جهان تا کم بود غمخواره‌ای|
  block
    block |آفتاب عشق تو تابنده باد|
    block |تا بریزد هر کجا استاره‌ای|
  block
    block |آفتابی کو به کوه طور تافت|
    block |پاره گشت و لعل شد هر پاره‌ای|
  block
    block |تابشش بر چادر مریم رسید|
    block |طفل گویا گشت در گهواره‌ای|
  block
    block |هر کی او منکر شود خورشید را|
    block |کور اصلی را نباشد چاره‌ای|
  block
    block |چون عصای عشق او بر دل بزد|
    block |صد هزاران چشمه بین از خاره‌ای|
  block
    block |چشم بد گر چه که آن چشم من است|
    block |دور بادا از چنین رخساره‌ای|
  block
    block |صد دکان مکر در بازار عشق|
    block |این چنین در بست از مکاره‌ای|
  block
    block |شمس تبریزی به پیش چشم تو|
    block |حلقه حلقه هر کجا سحاره‌ای|