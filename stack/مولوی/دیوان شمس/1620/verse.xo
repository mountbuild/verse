
block |هوسی است در سر من که سر بشر ندارم|
  block
    block |هوسی است در سر من که سر بشر ندارم|
    block |من از این هوس چنانم که ز خود خبر ندارم|
  block
    block |دو هزار ملک بخشد شه عشق هر زمانی|
    block |من از او به جز جمالش طمعی دگر ندارم|
  block
    block |کمر و کلاه عشقش به دو کون مر مرا بس|
    block |چه شد ار کله بیفتد چه غم ار کمر ندارم|
  block
    block |سحری ببرد عشقش دل خسته را به جایی|
    block |که ز روز و شب گذشتم خبر از سحر ندارم|
  block
    block |سفری فتاد جان را به ولایت معانی|
    block |که سپهر و ماه گوید که چنین سفر ندارم|
  block
    block |ز فراق جان من گر ز دو دیده در فشاند|
    block |تو گمان مبر که از وی دل پرگهر ندارم|
  block
    block |چه شکرفروش دارم که به من شکر فروشد|
    block |که نگفت عذر روزی که برو شکر ندارم|
  block
    block |بنمودمی نشانی ز جمال او ولیکن|
    block |دو جهان به هم برآید سر شور و شر ندارم|
  block
    block |تبریز عهد کردم که چو شمس دین بیاید|
    block |بنهم به شکر این سر که به غیر سر ندارم|