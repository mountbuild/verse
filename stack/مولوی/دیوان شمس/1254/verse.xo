
block |من توام تو منی ای دوست مرو از بر خویش|
  block
    block |من توام تو منی ای دوست مرو از بر خویش|
    block |خویش را غیر مینگار و مران از در خویش|
  block
    block |سر و پا گم مکن از فتنه بی‌پایانت|
    block |تا چو حیران بزنم پای جفا بر سر خویش|
  block
    block |آن که چون سایه ز شخص تو جدا نیست منم|
    block |مکش ای دوست تو بر سایه خود خنجر خویش|
  block
    block |ای درختی که به هر سوت هزاران سایه‌ست|
    block |سایه‌ها را بنواز و مبر از گوهر خویش|
  block
    block |سایه‌ها را همه پنهان کن و فانی در نور|
    block |برگشا طلعت خورشیدرخ انور خویش|
  block
    block |ملک دل از دودلی تو مخبط گشتست|
    block |بر سر تخت برآ پا مکش از منبر خویش|
  block
    block |عقل تاجست چنین گفت به تثمیل علی|
    block |تاج را گوهر نو بخش تو از گوهر خویش|