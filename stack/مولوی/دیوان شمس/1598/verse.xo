
block |ای خوشا روزا که ما معشوق را مهمان کنیم|
  block
    block |ای خوشا روزا که ما معشوق را مهمان کنیم|
    block |دیده از روی نگارینش نگارستان کنیم|
  block
    block |گر ز داغ هجر او دردی است در دل‌های ما|
    block |ز آفتاب روی او آن درد را درمان کنیم|
  block
    block |چون به دست ما سپارد زلف مشک افشان خویش|
    block |پیش مشک افشان او شاید که جان قربان کنیم|
  block
    block |آن سر زلفش که بازی می کند از باد عشق|
    block |میل دارد تا که ما دل را در او پیچان کنیم|
  block
    block |او به آزار دل ما هر چه خواهد آن کند|
    block |ما به فرمان دل او هر چه گوید آن کنیم|
  block
    block |این کنیم و صد چنین و منتش بر جان ماست|
    block |جان و دل خدمت دهیم و خدمت سلطان کنیم|
  block
    block |آفتاب رحمتش در خاک ما درتافته‌ست|
    block |ذره‌های خاک خود را پیش او رقصان کنیم|
  block
    block |ذره‌های تیره را در نور او روشن کنیم|
    block |چشم‌های خیره را در روی او تابان کنیم|
  block
    block |چوب خشک جسم ما را کو به مانند عصاست|
    block |در کف موسی عشقش معجز ثعبان کنیم|
  block
    block |گر عجب‌های جهان حیران شود در ما رواست|
    block |کاین چنین فرعون را ما موسی عمران کنیم|
  block
    block |نیمه‌ای گفتیم و باقی نیم کاران بو برند|
    block |یا برای روز پنهان نیمه را پنهان کنیم|