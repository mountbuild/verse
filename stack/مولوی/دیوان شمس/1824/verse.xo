
block |سیر نمی‌شوم ز تو ای مه جان فزای من|
  block
    block |سیر نمی‌شوم ز تو ای مه جان فزای من|
    block |جور مکن جفا مکن نیست جفا سزای من|
  block
    block |با ستم و جفا خوشم گر چه درون آتشم|
    block |چونک تو سایه افکنی بر سرم ای همای من|
  block
    block |چونک کند شکرفشان عشق برای سرخوشان|
    block |نرخ نبات بشکند چاشنی بلای من|
  block
    block |عود دمد ز دود من کور شود حسود من|
    block |زفت شود وجود من تنگ شود قبای من|
  block
    block |آن نفس این زمین بود چرخ زنان چو آسمان|
    block |ذره به ذره رقص در نعره زنان که‌های من|
  block
    block |آمد دی خیال تو گفت مرا که غم مخور|
    block |گفتم غم نمی‌خورم ای غم تو دوای من|
  block
    block |گفت که غم غلام تو هر دو جهان به کام تو|
    block |لیک ز هر دو دور شو از جهت لقای من|
  block
    block |گفتم چون اجل رسد جان بجهد از این جسد|
    block |گر بروم به سوی جان باد شکسته پای من|
  block
    block |گفت بلی به گل نگر چون ببرد قضا سرش|
    block |خنده زنان سری نهد در قدم قضای من|
  block
    block |گفتم اگر ترش شوم از پی رشک می شوم|
    block |تا نرسد به چشم بد کر و فر ولای من|
  block
    block |گفت که چشم بد بهل کو نخورد جز آب و گل|
    block |چشم بدان کجا رسد جانب کبریای من|
  block
    block |گفتم روزکی دو سه مانده‌ام در آب و گل|
    block |بسته خوفم و رجا تا برسد صلای من|
  block
    block |گفت در آب و گل نه‌ای سایه توست این طرف|
    block |برد تو را از این جهان صنعت جان ربای من|
  block
    block |زینچ بگفت دلبرم عقل پرید از سرم|
    block |باقی قصه عقل کل بو نبرد چه جای من|