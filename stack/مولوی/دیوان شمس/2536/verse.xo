
block |مثال باز رنجورم زمین بر من ز بیماری|
  block
    block |مثال باز رنجورم زمین بر من ز بیماری|
    block |نه با اهل زمین جنسم نه امکان است طیاری|
  block
    block |چو دست شاه یاد آید فتد آتش به جان من|
    block |نه پر دارم که بگریزم نه بالم می‌کند یاری|
  block
    block |الا ای باز مسکین تو میان جغدها چونی|
    block |نفاقی کردیی گر عشق رو بستی به ستاری|
  block
    block |ولیکن عشق کی پنهان شود با شعله سینه|
    block |خصوصا از دو دیده سیل همچون چشمه جاری|
  block
    block |بس استت عزت و دوران ز ذوق عشق پرلذت|
    block |کجا پیدا شود با عشق یا تلخی و یا خواری|
  block
    block |اگر چه تو نداری هیچ مانند الف عشقت|
    block |به صدر حرف‌ها دارد چرا زان رو که آن داری|
  block
    block |حلاوت‌های جاویدان درون جان عشاق است|
    block |ز بهر چشم زخم است این نفیر و این همه زاری|
  block
    block |تن عاشق چو رنجوران فتاده زار بر خاکی|
    block |نیابد گرد ایشان را به معنی مه به سیاری|
  block
    block |مغفل وار پنداری تو عاشق را ولیکن او|
    block |به هر دم پرده می‌سوزد ز آتش‌های هشیاری|
  block
    block |لباس خویش می‌درد قبای جسم می‌سوزد|
    block |که تا وقت کنار دوست باشد از همه عاری|
  block
    block |به غیر دوست هر چش هست طراران همی‌دزدند|
    block |به معنی کرده او زین فعل بر طرار طراری|
  block
    block |که تا خلوت کند ز ایشان کند مشغول ایشان را|
    block |بگیرد خانه تجرید و خلوت را به عیاری|
  block
    block |ندانی سر این را تو که علم و عقل تو پرده است|
    block |برون غار و تو شادان که خود در عین آن غاری|
  block
    block |بدرد زهره جانت اگر ناگاه بینی تو|
    block |که از اصحاب کهف دل چگونه دور و اغیاری|
  block
    block |ز یک حرفی ز رمز دل نبردی بوی اندر عمر|
    block |اگر چه حافظ اهلی و استادی تو ای قاری|
  block
    block |چه دورت داشتند ایشان که قطب کارها گشتی|
    block |و از این اشغال بی‌کاران نداری تاب بی‌کاری|
  block
    block |تو را دم دم همی‌آرند کاری نو به هر لحظه|
    block |که تا نبود فراغت هیچ بر قانون مکاری|
  block
    block |گهی سودای استادی گهی شهوت درافتادی|
    block |گهی پشت سپه باشی گهی دربند سالاری|
  block
    block |دمار و ویل بر جانت اگر مخدوم شمس الدین|
    block |ز تبریزت نفرماید زکات جان خود یاری|