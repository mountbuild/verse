
block |ای مرغ آسمانی آمد گه پریدن|
  block
    block |ای مرغ آسمانی آمد گه پریدن|
    block |وی آهوی معانی آمد گه چریدن|
  block
    block |ای عاشق جریده بر عاشقان گزیده|
    block |بگذر ز آفریده بنگر در آفریدن|
  block
    block |آمد تو را فتوحی روحی چگونه روحی|
    block |کو چون خیال داند در دیده‌ها دویدن|
  block
    block |این دم حکم بیاید تعلیم نو نماید|
    block |بی‌گوش سر شنیدن بی‌دیده ماه دیدن|
  block
    block |داند سبل ببردن هم مرده زنده کردن|
    block |هم تخت و بخت دادن هم بنده پروریدن|
  block
    block |آن یوسف معانی و آن گنج رایگانی|
    block |خود را اگر فروشد دانی عجب خریدن|
  block
    block |کو مشتری واقف در دو دم مخالف|
    block |در پرده ساز کردن در پرده‌ها دویدن|
  block
    block |ای عاشق موفق وی صادق مصدق|
    block |می‌بایدت چو گردون بر قطب خود تنیدن|
  block
    block |در بیخودی تو خود را می‌جوی تا بیابی|
    block |زیرا فراق صعب است خاصه ز حق بریدن|
  block
    block |لب را ز شیر شیطان می‌کوش تا بشویی|
    block |چون شسته شد توانی پستان دل مکیدن|
  block
    block |ای عشق آن جهانی ما را همی‌کشانی|
    block |احسنت ای کشنده شاباش ای کشیدن|
  block
    block |هم آفتاب داند از شرق رو نمودن|
    block |ار نی به مرکز او نتوان به تک رسیدن|
  block
    block |خامش که شرح دل را گر راه گفت بودی|
    block |در کوه درفتادی چون بحر برطپیدن|
  block
    block |تبریز شمس دین را هم ناگهان ببینی|
    block |وآنگه از او بیابی صبح ابد دمیدن|