
block |به جان تو که مرو از میان کار مخسب|
  block
    block |به جان تو که مرو از میان کار مخسب|
    block |ز عمر یک شب کم گیر و زنده دار مخسب|
  block
    block |هزار شب تو برای هوای خود خفتی|
    block |یکی شبی چه شود از برای یار مخسب|
  block
    block |برای یار لطیفی که شب نمی‌خسبد|
    block |موافقت کن و دل را بدو سپار مخسب|
  block
    block |بترس از آن شب رنجوریی که تو تا روز|
    block |فغان و یارب و یارب کنی به زار مخسب|
  block
    block |شبی که مرگ بیاید قنق کرک گوید|
    block |به حق تلخی آن شب که ره سپار مخسب|
  block
    block |از آن زلازل هیبت که سنگ آب شود|
    block |اگر تو سنگ نه‌ای آن به یاد آر مخسب|
  block
    block |اگر چه زنگی شب سخت ساقی چستست|
    block |مگیر جام وی و ترس از آن خمار مخسب|
  block
    block |خدای گفت که شب دوستان نمی‌خسبند|
    block |اگر خجل شده‌ای زین و شرمسار مخسب|
  block
    block |بترس از آن شب سخت عظیم بی‌زنهار|
    block |ذخیره ساز شبی را و زینهار مخسب|
  block
    block |شنیده‌ای که مهان کام‌ها به شب یابند|
    block |برای عشق شهنشاه کامیار مخسب|
  block
    block |چو مغز خشک شود تازه مغزیت بخشد|
    block |که جمله مغز شوی ای امیدوار مخسب|
  block
    block |هزار بارت گفتم خموش و سودت نیست|
    block |یکی بیار و عوض گیر صد هزار مخسب|