
block |مرا عقیق تو باید شکر چه سود کند|
  block
    block |مرا عقیق تو باید شکر چه سود کند|
    block |مرا جمال تو باید قمر چه سود کند|
  block
    block |چو مست چشم تو نبود شراب را چه طرب|
    block |چو همرهم تو نباشی سفر چه سود کند|
  block
    block |مرا زکات تو باید خزینه را چه کنم|
    block |مرا میان تو باید کمر چه سود کند|
  block
    block |چو یوسفم تو نباشی مرا به مصر چه کار|
    block |چو رفت سایه سلطان حشر چه سود کند|
  block
    block |چو آفتاب تو نبود ز آفتاب چه نور|
    block |چو منظرم تو نباشی نظر چه سود کند|
  block
    block |لقای تو چو نباشد بقای عمر چه سود|
    block |پناه تو چو نباشد سپر چه سود کند|
  block
    block |شبم چو روز قیامت دراز گشت ولی|
    block |دلم سحور تو خواهد سحر چه سود کند|
  block
    block |شبی که ماه نباشد ستارگان چه زنند|
    block |چو مرغ را نبود سر دو پر چه سود کند|
  block
    block |چو زور و زهره نباشد سلاح و اسب چه سود|
    block |چو دل دلی ننماید جگر چه سود کند|
  block
    block |چو روح من تو نباشی ز روح ریح چه سود|
    block |بصیرتم چو نبخشی بصر چه سود کند|
  block
    block |مرا به جز نظر تو نبود و نیست هنر|
    block |عنایتت چو نباشد هنر چه سود کند|
  block
    block |جهان مثال درختست برگ و میوه ز توست|
    block |چو برگ و میوه نباشد شجر چه سود کند|
  block
    block |گذر کن از بشریت فرشته باش دلا|
    block |فرشتگی چو نباشد بشر چه سود کند|
  block
    block |خبر چو محرم او نیست بی‌خبر شو و مست|
    block |چو مخبرش تو نباشی خبر چه سود کند|
  block
    block |ز شمس مفخر تبریز آنک نور نیافت|
    block |وجود تیره او را دگر چه سود کند|