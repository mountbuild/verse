
block |چه نزدیک است جان تو به جانم|
  block
    block |چه نزدیک است جان تو به جانم|
    block |که هر چیزی که اندیشی بدانم|
  block
    block |از این نزدیکتر دارم نشانی|
    block |بیا نزدیک و بنگر در نشانم|
  block
    block |به درویشی بیا اندر میانه|
    block |مکن شوخی مگو کاندر میانم|
  block
    block |میان خانه‌ات همچون ستونم|
    block |ز بامت سرفرو چون ناودانم|
  block
    block |منم همراز تو در حشر و در نشر|
    block |نه چون یاران دنیا میزبانم|
  block
    block |میان بزم تو گردان چو خمرم|
    block |گه رزم تو سابق چون سنانم|
  block
    block |اگر چون برق مردن پیشه سازم|
    block |چو برق خوبی تو بی‌زبانم|
  block
    block |همیشه سرخوشم فرقی نباشد|
    block |اگر من جان دهم یا جان ستانم|
  block
    block |به تو گر جان دهم باشد تجارت|
    block |که بدهی به هر جانی صد جهانم|
  block
    block |در این خانه هزاران مرده بیش اند|
    block |تو بنشسته که اینک خان و مانم|
  block
    block |یکی کف خاک گوید زلف بودم|
    block |یکی کف خاک گوید استخوانم|
  block
    block |شوی حیران و ناگه عشق آید|
    block |که پیشم آ که زنده جاودانم|
  block
    block |بکش در بر بر سیمین ما را|
    block |که از خویشت همین دم وارهانم|
  block
    block |خمش کن خسروا هم گو ز شیرین|
    block |ز شیرینی همی‌سوزد دهانم|