
block |چون زخمه رجا را بر تار می‌کشانی|
  block
    block |چون زخمه رجا را بر تار می‌کشانی|
    block |کاهل روان ره را در کار می‌کشانی|
  block
    block |ای عشق چون درآیی در لطف و دلربایی|
    block |دامان جان بگیری تا یار می‌کشانی|
  block
    block |ایمن کنی تو جان را کوری رهزنان را|
    block |دزدان نقد دل را بر دار می‌کشانی|
  block
    block |سوداییان جان را از خود دهی مفرح|
    block |صفراییان زر را بس زار می‌کشانی|
  block
    block |مهجور خارکش را گلزار می‌نمایی|
    block |گلروی خارخو را در خار می‌کشانی|
  block
    block |موسی خاک رو را بر بحر می‌نشانی|
    block |فرعون بوش جو را در عار می‌کشانی|
  block
    block |موسی عصا بگیرد تا یار خویش سازد|
    block |ماری کنی عصا را چون مار می‌کشانی|
  block
    block |چون مار را بگیرد یابد عصای خود را|
    block |این نعل بازگونه هموار می‌کشانی|
  block
    block |آن کو در آتش افتد راهش دهی به آبی|
    block |و آن کو در آب آید در نار می‌کشانی|
  block
    block |ای دل چه خوش ز پرده سرمست و باده خورده|
    block |سر را برهنه کرده دستار می‌کشانی|
  block
    block |ما را مده به غیری تا سوی خود کشاند|
    block |ما را تو کش ازیرا شهوار می‌کشانی|
  block
    block |تا یار زنده باشد کوهی کنی تو سدش|
    block |چون در غمش بکشتی در غار می‌کشانی|
  block
    block |خاموش و درکش این سر خوش خامشانه می‌خور|
    block |زیرا که چون خموشی اسرار می‌کشانی|