
block |حرام است ای مسلمانان از این خانه برون رفتن|
  block
    block |حرام است ای مسلمانان از این خانه برون رفتن|
    block |می چون ارغوان هشتن ز بانگ ارغنون رفتن|
  block
    block |برون زرق است یا استم هزاران بار دیدستم|
    block |از این پس ابلهی باشد برای آزمون رفتن|
  block
    block |مرو زین خانه ای مجنون که خون گریی ز هجران خون|
    block |چو دستی را فروبری عجایب نیست خون رفتن|
  block
    block |ز شمع آموز ای خواجه میان گریه خندیدن|
    block |ز چشم آموز ای زیرک به هنگام سکون رفتن|
  block
    block |اگر باشد تو را روزی ز استادان بیاموزی|
    block |چو مرغ جان معصومان به چرخ نیلگون رفتن|
  block
    block |بیا ای جان که وقتت خوش چو استن بار ما می کش|
    block |که تا صبرت بیاموزد به سقف بی‌ستون رفتن|
  block
    block |فسون عیسی مریم نکرد از درد عاشق کم|
    block |وظیفه درد دل نبود به دارو و فسون رفتن|
  block
    block |چو طاسی سرنگون گردد رود آنچ در او باشد|
    block |ولی سودا نمی‌تاند ز کاسه سر نگون رفتن|
  block
    block |اگر پاکی و ناپاکی مرو زین خانه‌ای زاکی|
    block |گناهی نیست در عالم تو را ای بنده چون رفتن|
  block
    block |تویی شیر اندر این درگه عدو راه تو روبه|
    block |بود بر شیر بدنامی از این چالش زبون رفتن|
  block
    block |چو نازی می کشی باری بیا ناز چنین شه کش|
    block |که بس بداختری باشد به زیر چرخ دون رفتن|
  block
    block |ز دانش‌ها بشویم دل ز خود خود را کنم غافل|
    block |که سوی دلبر مقبل نشاید ذوفنون رفتن|
  block
    block |شناسد جان مجنونان که این جان است قشر جان|
    block |بباید بهر این دانش ز دانش در جنون رفتن|
  block
    block |کسی کو دم زند بی‌دم مباح او راست غواصی|
    block |کسی کو کم زند در کم رسد او را فزون رفتن|
  block
    block |رها کن تا بگوید او خموشی گیر و توبه جو|
    block |که آن دلدار خو دارد به سوی تایبون رفتن|