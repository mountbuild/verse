
block |از شهر تو رفتیم تو را سیر ندیدیم|
  block
    block |از شهر تو رفتیم تو را سیر ندیدیم|
    block |از شاخ درخت تو چنین خام فتیدیم|
  block
    block |در سایه سرو تو مها سیر نخفتیم|
    block |وز باغ تو از بیم نگهبان نچریدیم|
  block
    block |بر تابه سودای تو گشتیم چو ماهی|
    block |تا سوخته گشتیم ولیکن نپزیدیم|
  block
    block |گشتیم به ویرانه به سودای چو تو گنج|
    block |چون مار به آخر به تک خاک خزیدیم|
  block
    block |چون سایه گذشتیم به هر پاکی و ناپاک|
    block |اکنون به تو محویم نه پاک و نه پلیدیم|
  block
    block |ما را چو بجویید بر دوست بجویید|
    block |کز پوست فناییم و بر دوست پدیدیم|
  block
    block |تا بر نمک و نان تو انگشت زدستیم|
    block |در فرقت و در شور بس انگشت گزیدیم|
  block
    block |چون طبل رحیل آمد و آواز جرس‌ها|
    block |ما رخت و قماشات بر افلاک کشیدیم|
  block
    block |شکر است که تریاق تو با ماست اگر چه|
    block |زهری که همه خلق چشیدند چشیدیم|
  block
    block |آن دم که بریده شد از این جوی جهان آب|
    block |چون ماهی بی‌آب بر این خاک طپیدیم|
  block
    block |چون جوی شد این چشم ز بی‌آبی آن جوی|
    block |تا عاقبت امر به سرچشمه رسیدیم|
  block
    block |چون صبر فرج آمد و بی‌صبر حرج بود|
    block |خاموش مکن ناله که ما صبر گزیدیم|