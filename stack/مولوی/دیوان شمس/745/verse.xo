
block |آمدم تا رو نهم بر خاک پای یار خود|
  block
    block |آمدم تا رو نهم بر خاک پای یار خود|
    block |آمدم تا عذر خواهم ساعتی از کار خود|
  block
    block |آمدم کز سر بگیرم خدمت گلزار او|
    block |آمدم کآتش بیارم درزنم در خار خود|
  block
    block |آمدم تا صاف گردم از غبار هر چه رفت|
    block |نیک خود را بد شمارم از پی دلدار خود|
  block
    block |آمدم با چشم گریان تا ببیند چشم من|
    block |چشمه‌های سلسبیل از مهر آن عیار خود|
  block
    block |خیز ای عشق مجرد مهر را از سر بگیر|
    block |مردم و خالی شدم ز اقرار و از انکار خود|
  block
    block |زانک بی‌صاف تو نتوان صاف گشتن در وجود|
    block |بی تو نتوان رست هرگز از غم و تیمار خود|
  block
    block |من خمش کردم به ظاهر لیک دانی کز درون|
    block |گفت خون آلود دارم در دل خون خوار خود|
  block
    block |درنگر در حال خاموشی به رویم نیک نیک|
    block |تا ببینی بر رخ من صد هزار آثار خود|
  block
    block |این غزل کوتاه کردم باقی این در دل است|
    block |گویم ار مستم کنی از نرگس خمار خود|
  block
    block |ای خموش از گفت خویش و ای جدا از جفت خویش|
    block |چون چنین حیران شدی از عقل زیرکسار خود|
  block
    block |ای خمش چونی از این اندیشه‌های آتشین|
    block |می‌رسد اندیشه‌ها با لشکر جرار خود|
  block
    block |وقت تنهایی خمش باشند و با مردم بگفت|
    block |کس نگوید راز دل را با در و دیوار خود|
  block
    block |تو مگر مردم نمی‌یابی که خامش کرده‌ای|
    block |هیچ کس را می‌نبینی محرم گفتار خود|
  block
    block |تو مگر از عالم پاکی نیامیزی به طبع|
    block |با سگان طبع کآلودند از مردار خود|