
block |لاله ستانست از عکس تو هر شوره‌ای|
  block
    block |لاله ستانست از عکس تو هر شوره‌ای|
    block |عکس لبت شهد ساخت تلخی هر غوره‌ای|
  block
    block |مصحف عشق تو را دوش بخواندم به خواب|
    block |آه که چه دیوانه شد جان من از سوره‌ای|
  block
    block |مشکل هر دو جهان آه چه حلوا شود|
    block |گر شکر تو شود مغز شکربوره‌ای|
  block
    block |چهره چون آفتاب بر تن چون غوره تاب|
    block |تا بشود پرشکر در تن هر روده‌ای|
  block
    block |وا شدن از خویشتن هست ز ماسوره سهل|
    block |چونک سر رشته یافت خصم ز ماسوره‌ای|
  block
    block |جسم که چون خربزه‌ست تا نبری چون خورند|
    block |بشکن و پیدا شود قیمت لاهوره‌ای|
  block
    block |آه که ندیدی هنوز بر سر میدان عشق|
    block |رقص کنان کله‌ها هر طرفی کوره‌ای|
  block
    block |پیش طبیب دو کون رفتم بیمار عشق|
    block |نبض دلم می‌جهید در کف قاروره‌ای|
  block
    block |گفتمش ای شمس دین مفخر تبریز آه|
    block |جز ز تو یابد شفا علت ناسوره‌ای|