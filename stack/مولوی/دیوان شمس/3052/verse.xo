
block |چه باده بود که در دور از بگه دادی|
  block
    block |چه باده بود که در دور از بگه دادی|
    block |که می‌شکافد دور زمانه از شادی|
  block
    block |نبود باده به جان تو راست گو که چه بود|
    block |بهانه راست مکن کژ مگو به استادی|
  block
    block |چه راست می‌طلبی ای دل سلیم از او|
    block |که راست نیست به جز قد او در این وادی|
  block
    block |تو راست باش چو تیر و حریف کژ چو کمان|
    block |چو تیر زه به دهان گیر چون درافتادی|
  block
    block |ازانک راستی تو غلام آن کژی است|
    block |اگر تو تیری بهر کمان کژ زادی|
  block
    block |بیار بار دگر تا ببینم آن چه میست|
    block |که جان عارف مستی و خصم زهادی|
  block
    block |نکو ندیدم آن بار سخت تشنه بدم|
    block |بیار بار دگر چون مطیع و منقادی|
  block
    block |نمی‌فریبمت این یک بیار و دیگر بس|
    block |کی با تو حیله کند حیله را تو بنیادی|
  block
    block |فریب و عشوه تو تلقین کنی دو عالم را|
    block |ولی مرا مددی ده چو خنب بگشادی|
  block
    block |چو جمع روزه گشادند خیک را بمبند|
    block |که عیش را تو عروسی و هم تو دامادی|
  block
    block |اگر به خوک از آن خیک جرعه‌ای بدهی|
    block |به پیش خوک کند شیر چرخ آحادی|
  block
    block |چو نام باده برم آن تویی و آتش تو|
    block |وگر غریو کنم در میان فریادی|
  block
    block |چنان نه‌ای تو که با تو دگر کسی گنجد|
    block |ولی ز رشک لقب‌های طرفه بنهادی|
  block
    block |گهی سبو و گهی جام و گه حلال و حرام|
    block |همه تویی که گهی مهدیی و گه هادی|
  block
    block |به نور رفعت ماهی به لطف چون گلزار|
    block |ولی چو سرو و چو سوسن ز هر دو آزادی|
  block
    block |ولی چو ای همه گویم نداندت اجزا|
    block |که فرد جزو نداند به غیر افرادی|
  block
    block |مثل به جزو زنم تا که جزو میل کند|
    block |چو میل کرد کشانیش تو به آبادی|
  block
    block |بیار مفخر تبریز شمس تبریزی|
    block |مثال اصل که اصل وجود و ایجادی|