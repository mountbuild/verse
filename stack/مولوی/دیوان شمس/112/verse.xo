
block |ز روی تست عید آثار ما را|
  block
    block |ز روی تست عید آثار ما را|
    block |بیا ای عید و عیدی آر ما را|
  block
    block |تو جان عید و از روی تو جانا|
    block |هزاران عید در اسرار ما را|
  block
    block |چو ما در نیستی سر درکشیدیم|
    block |نگیرد غصه دستار ما را|
  block
    block |چو ما بر خویشتن اغیار گشتیم|
    block |نباشد غصه اغیار ما را|
  block
    block |شما را اطلس و شعر خیالی|
    block |خیال خوب آن دلدار ما را|
  block
    block |کتاب مکر و عیاری شما را|
    block |عتاب دلبر عیار ما را|
  block
    block |شما را عید در سالی دو بارست|
    block |دو صد عیدست هر دم کار ما را|
  block
    block |شما را سیم و زر بادا فراوان|
    block |جمال خالق جبار ما را|
  block
    block |شما را اسب تازی باد بی‌حد|
    block |براق احمد مختار ما را|
  block
    block |اگر عالم همه عیدست و عشرت|
    block |برو عالم شما را یار ما را|
  block
    block |بیا ای عید اکبر شمس تبریز|
    block |به دست این و آن مگذار ما را|
  block
    block |چو خاموشانه عشقت قوی شد|
    block |سخن کوتاه شد این بار ما را|