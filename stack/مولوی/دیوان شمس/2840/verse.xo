
block |منگر به هر گدایی که تو خاص از آن مایی|
  block
    block |منگر به هر گدایی که تو خاص از آن مایی|
    block |مفروش خویش ارزان که تو بس گران بهایی|
  block
    block |به عصا شکاف دریا که تو موسی زمانی|
    block |بدران قبای مه را که ز نور مصطفایی|
  block
    block |بشکن سبوی خوبان که تو یوسف جمالی|
    block |چو مسیح دم روان کن که تو نیز از آن هوایی|
  block
    block |به صف اندرآی تنها که سفندیار وقتی|
    block |در خیبر است برکن که علی مرتضایی|
  block
    block |بستان ز دیو خاتم که تویی به جان سلیمان|
    block |بشکن سپاه اختر که تو آفتاب رایی|
  block
    block |چو خلیل رو در آتش که تو خالصی و دلخوش|
    block |چو خضر خور آب حیوان که تو جوهر بقایی|
  block
    block |بسکل ز بی‌اصولان مشنو فریب غولان|
    block |که تو از شریف اصلی که تو از بلند جایی|
  block
    block |تو به روح بی‌زوالی ز درونه باجمالی|
    block |تو از آن ذوالجلالی تو ز پرتو خدایی|
  block
    block |تو هنوز ناپدیدی ز جمال خود چه دیدی|
    block |سحری چو آفتابی ز درون خود برآیی|
  block
    block |تو چنین نهان دریغی که مهی به زیر میغی|
    block |بدران تو میغ تن را که مهی و خوش لقایی|
  block
    block |چو تو لعل کان ندارد چو تو جان جهان ندارد|
    block |که جهان کاهش است این و تو جان جان فزایی|
  block
    block |تو چو تیغ ذوالفقاری تن تو غلاف چوبین|
    block |اگر این غلاف بشکست تو شکسته دل چرایی|
  block
    block |تو چو باز پای بسته تن تو چو کنده بر پا|
    block |تو به چنگ خویش باید که گره ز پا گشایی|
  block
    block |چه خوش است زر خالص چو به آتش اندرآید|
    block |چو کند درون آتش هنر و گهرنمایی|
  block
    block |مگریز ای برادر تو ز شعله‌های آذر|
    block |ز برای امتحان را چه شود اگر درآیی|
  block
    block |به خدا تو را نسوزد رخ تو چو زر فروزد|
    block |که خلیل زاده‌ای تو ز قدیم آشنایی|
  block
    block |تو ز خاک سر برآور که درخت سربلندی|
    block |تو بپر به قاف قربت که شریفتر همایی|
  block
    block |ز غلاف خود برون آ که تو تیغ آبداری|
    block |ز کمین کان برون آ که تو نقد بس روایی|
  block
    block |شکری شکرفشان کن که تو قند نوشقندی|
    block |بنواز نای دولت که عظیم خوش نوایی|