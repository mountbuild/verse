
block |چنان مستم چنان مستم من امروز|
  block
    block |چنان مستم چنان مستم من امروز|
    block |که از چنبر برون جستم من امروز|
  block
    block |چنان چیزی که در خاطر نیابد|
    block |چنانستم چنانستم من امروز|
  block
    block |به جان با آسمان عشق رفتم|
    block |به صورت گر در این پستم من امروز|
  block
    block |گرفتم گوش عقل و گفتم ای عقل|
    block |برون رو کز تو وارستم من امروز|
  block
    block |بشوی ای عقل دست خویش از من|
    block |که در مجنون بپیوستم من امروز|
  block
    block |به دستم داد آن یوسف ترنجی|
    block |که هر دو دست خود خستم من امروز|
  block
    block |چنانم کرد آن ابریق پرمی|
    block |که چندین خنب بشکستم من امروز|
  block
    block |نمی‌دانم کجایم لیک فرخ|
    block |مقامی کاندر و هستم من امروز|
  block
    block |بیامد بر درم اقبال نازان|
    block |ز مستی در بر او بستم من امروز|
  block
    block |چو واگشت او پی او می‌دویدم|
    block |دمی از پای ننشستم من امروز|
  block
    block |چو نحن اقربم معلوم آمد|
    block |دگر خود را بنپرستم من امروز|
  block
    block |مبند آن زلف شمس الدین تبریز|
    block |که چون ماهی در این شستم من امروز|