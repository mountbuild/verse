
block |اگر درآید ناگه صنم زهی اقبال|
  block
    block |اگر درآید ناگه صنم زهی اقبال|
    block |چو در بتان زند آتش بتم زهی اقبال|
  block
    block |چنانک دی ز جمالش هزار توبه شکست|
    block |اگر رسد عجب امروز هم زهی اقبال|
  block
    block |نشسته‌اند در اومید او قطار قطار|
    block |اگر ز لطف نماید کرم زهی اقبال|
  block
    block |میان لشکر هجران که تیغ در تیغست|
    block |سپاه وصل برآرد علم زهی اقبال|
  block
    block |هزار گل بنماید که خار مست شود|
    block |هزار خنده برآرد ز غم زهی اقبال|
  block
    block |به رغم حرص شکم خوار خوان نهد با دل|
    block |هزار کاسه کشد بی‌شکم زهی اقبال|
  block
    block |چو عشق دست برآرد سبک شود قالب|
    block |دود بگرد فلک بی‌قدم زهی اقبال|
  block
    block |چو صبحدم برسد شاه شمس تبریزی|
    block |چو آفتاب جهان بی‌حشم زهی اقبال|