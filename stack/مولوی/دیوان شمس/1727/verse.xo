
block |به غم فرونروم باز سوی یار روم|
  block
    block |به غم فرونروم باز سوی یار روم|
    block |در آن بهشت و گلستان و سبزه زار روم|
  block
    block |ز برگ ریز خزان فراق سیر شدم|
    block |به گلشن ابد و سرو پایدار روم|
  block
    block |من از شمار بشر نیستم وداع وداع|
    block |به نقل و مجلس و سغراق بی‌شمار روم|
  block
    block |نمی‌شکیبد ماهی ز آب من چه کنم|
    block |چو آب سجده کنان سوی جویبار روم|
  block
    block |به عاقبت غم عشقم کشان کشان ببرد|
    block |همان به‌ست که اکنون به اختیار روم|
  block
    block |ز داد عشق بود کار و بار سلطانان|
    block |به عشق درنروم در کدام کار روم|
  block
    block |شنیده‌ام که امیر بتان به صید شده‌ست|
    block |اگر چه لاغرم سوی مرغزار روم|
  block
    block |چو شیر عشق فرستد سگان خود به شکار|
    block |به عشق دل به دهان سگ شکار روم|
  block
    block |چو بر براق سعادت کنون سوار شدم|
    block |به سوی سنجق سلطان کامیار روم|
  block
    block |جهان عشق به زیر لوای سلطانی است|
    block |چو از رعیت عشقم بدان دیار روم|
  block
    block |منم که در نظرم خوار گشت جان و جهان|
    block |بدان جهان و بدان جان بی‌غبار روم|
  block
    block |غبار تن نبود ماه جان بود آن جا|
    block |سزد سزد که بر آن چرخ برق وار روم|
  block
    block |اگر کلیم حلیمم بدان درخت شوم|
    block |وگر خلیل جلیلم در آن شرار روم|
  block
    block |خموش کی هلدم تشنگی این یاران|
    block |مگر که از بر یاران به یار غار روم|
  block
    block |جوار مفخر آفاق شمس تبریزی|
    block |بهشت عدن بود هم در آن جوار روم|