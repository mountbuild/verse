
block |تا چه عشق است آن صنم را با دل پرخون شده|
  block
    block |تا چه عشق است آن صنم را با دل پرخون شده|
    block |هر زمان گوید که چونی ای دل بی‌چون شده|
  block
    block |دم به دم او کف خود را از دلم پرخون کند|
    block |تا ز دست دست او خون دلم جیحون شده|
  block
    block |نام عاشق بر من و او را ز من خود صبر نیست|
    block |عشق معشوقم ز حد عشق من افزون شده|
  block
    block |چونک کردم رو به بالا من بدیدم یک مهی|
    block |فتنه خورشید گشته آفت گردون شده|
  block
    block |ذره‌ها اندر هوا و قطره‌ها در بحرها|
    block |در دماغ عاشقانش باده و افیون شده|
  block
    block |واعظ عقل اندرآمد من نصیحت کردمش|
    block |خیز مجلس سرد کردی ای چو افلاطون شده|
  block
    block |پیش شمس الدین تبریزی برو کز رحمتش|
    block |مردگان کهنه بینی عاشق و مجنون شده|