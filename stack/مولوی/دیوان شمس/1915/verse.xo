
block |برو ای دل به سوی دلبر من|
  block
    block |برو ای دل به سوی دلبر من|
    block |بدان خورشید شرق و شمع روشن|
  block
    block |مرو هر سو به سوی بی‌سویی رو|
    block |که هر مسکین بدان سو یافت مسکن|
  block
    block |بنه سر چون قلم بر خط امرش|
    block |که هر بی‌سر از او افراشت گردن|
  block
    block |که جز در ظل آن سلطان خوبان|
    block |دل ترسندگان را نیست مؤمن|
  block
    block |به دستت او دهد سرمایه زر|
    block |ز پایت او گشاید بند آهن|
  block
    block |ور از انبوهی از در ره نیابی|
    block |چو گنجشکان درآ از راه روزن|
  block
    block |وگر زان خرمن گل بو نیابی|
    block |چه سود عنبرینه و مشک و لادن|
  block
    block |وگر سبلت ز شیرش تر نکردی|
    block |برو ای قلتبان و ریش می کن|
  block
    block |چو دیدی روی او در دل بروید|
    block |گل و نسرین و بید و سرو و سوسن|
  block
    block |درآمیزد دلت با آب حسنش|
    block |چو آتش که درآویزد به روغن|
  block
    block |درآ در آتشش زیرا خلیلی|
    block |مرم ز آتش نه‌ای نمرود بدظن|
  block
    block |درآ در بحر او تا همچو ماهی|
    block |بروید مر تو را از خویش جوشن|
  block
    block |ز کاه غم جدا کن حب شادی|
    block |که آن مه را برای ماست خرمن|
  block
    block |بهار آمد برون آ همچو سبزه|
    block |به کوری دی و بر رغم بهمن|
  block
    block |نخمی چون کمان گر تیر اویی|
    block |به قاب قوس رستستی ز مکمن|
  block
    block |زهی بر کار و ساکن تو به ظاهر|
    block |مثال مرهمی در کار کردن|
  block
    block |خمش کن شد خموشی چون بلادر|
    block |بلادر گر ننوشی باش کودن|