
block |سراندازان همی‌آیی ز راه سینه در دیده|
  block
    block |سراندازان همی‌آیی ز راه سینه در دیده|
    block |فسونگرم می‌خوانی حکایت‌های شوریده|
  block
    block |به دم در چرخ می‌آری فلک‌ها را و گردون را|
    block |چه باشد پیش افسونت یکی ادراک پوسیده|
  block
    block |گناه هر دو عالم را به یک توبه فروشویی|
    block |چرایی زلت ما را تو در انگشت پیچیده|
  block
    block |تو را هر گوشه ایوبی به هر اطراف یعقوبی|
    block |شکسته عشق درهاشان قماش از خانه دزدیده|
  block
    block |خرامان شو به گورستان ندایی کن بدان بستان|
    block |که خیز ای مرده کهنه برقص ای جسم ریزیده|
  block
    block |همان دم جمله گورستان شود چون شهر آبادان|
    block |همه رقصان همه شادان قضا از جمله گردیده|
  block
    block |گزافه این نمی‌لافم خیالی بر نمی‌بافم|
    block |که صد ره دیده‌ام این را نمی‌گویم ز نادیده|
  block
    block |کسی کز خلق می‌گوید که من بگریختم رفتم|
    block |صدق گو گر گریبانش پس پشت است بدریده|
  block
    block |خمش کن بشنو ای ناطق غم معشوق با عاشق|
    block |که تا طالب بود جویان بود مطلب ستیزیده|