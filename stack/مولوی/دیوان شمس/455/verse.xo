
block |آن روح را که عشق حقیقی شعار نیست|
  block
    block |آن روح را که عشق حقیقی شعار نیست|
    block |نابوده به که بودن او غیر عار نیست|
  block
    block |در عشق باش که مست عشقست هر چه هست|
    block |بی کار و بار عشق بر دوست بار نیست|
  block
    block |گویند عشق چیست بگو ترک اختیار|
    block |هر کو ز اختیار نرست اختیار نیست|
  block
    block |عاشق شهنشهیست دو عالم بر او نثار|
    block |هیچ التفات شاه به سوی نثار نیست|
  block
    block |عشقست و عاشقست که باقیست تا ابد|
    block |دل بر جز این منه که به جز مستعار نیست|
  block
    block |تا کی کنار گیری معشوق مرده را|
    block |جان را کنار گیر که او را کنار نیست|
  block
    block |آن کز بهار زاد بمیرد گه خزان|
    block |گلزار عشق را مدد از نوبهار نیست|
  block
    block |آن گل که از بهار بود خار یار اوست|
    block |وان می که از عصیر بود بی‌خمار نیست|
  block
    block |نظاره گو مباش در این راه و منتظر|
    block |والله که هیچ مرگ بتر ز انتظار نیست|
  block
    block |بر نقد قلب زن تو اگر قلب نیستی|
    block |این نکته گوش کن اگرت گوشوار نیست|
  block
    block |بر اسب تن ملرز سبکتر پیاده شو|
    block |پرش دهد خدای که بر تن سوار نیست|
  block
    block |اندیشه را رها کن و دل ساده شو تمام|
    block |چون روی آینه که به نقش و نگار نیست|
  block
    block |چون ساده شد ز نقش همه نقش‌ها در اوست|
    block |آن ساده رو ز روی کسی شرمسار نیست|
  block
    block |از عیب ساده خواهی خود را در او نگر|
    block |کو را ز راست گویی شرم و حذار نیست|
  block
    block |چون روی آهنین ز صفا این هنر بیافت|
    block |تا روی دل چه یابد کو را غبار نیست|
  block
    block |گویم چه یابد او نه نگویم خمش به است|
    block |تا دلستان نگوید کو رازدار نیست|