
block |مسلمانان مسلمانان مرا ترکی است یغمایی|
  block
    block |مسلمانان مسلمانان مرا ترکی است یغمایی|
    block |که او صف‌های شیران را بدراند به تنهایی|
  block
    block |کمان را چون بجنباند بلرزد آسمان را دل|
    block |فروافتد ز بیم او مه و زهره ز بالایی|
  block
    block |به پیش خلق نامش عشق و پیش من بلای جان|
    block |بلا و محنتی شیرین که جز با وی نیاسایی|
  block
    block |چو او رخسار بنماید نماند کفر و تاریکی|
    block |چو جعد خویش بگشاید نه دین ماند نه ترسایی|
  block
    block |مرا غیرت همی‌گوید خموش ار جانت می‌باید|
    block |ز جان خویش بیزارم اگر دارد شکیبایی|
  block
    block |ندارد چاره دیوانه به جز زنجیر خاییدن|
    block |حلالستت حلالستت اگر زنجیر می‌خایی|
  block
    block |بگو اسرار ای مجنون ز هشیاران چه می‌ترسی|
    block |قبا بشکاف ای گردون قیامت را چه می‌پایی|
  block
    block |وگر پرواز عشق تو در این عالم نمی‌گنجد|
    block |به سوی قاف قربت پر که سیمرغی و عنقایی|
  block
    block |اگر خواهی که حق گویم به من ده ساغر مردی|
    block |وگر خواهی که ره بینم درآ ای چشم و بینایی|
  block
    block |در آتش بایدت بودن همه تن همچو خورشیدی|
    block |اگر خواهی که عالم را ضیا و نور افزایی|
  block
    block |گدازان بایدت بودن چو قرص ماه اگر خواهی|
    block |که از خورشید خورشیدان تو را باشد پذیرایی|
  block
    block |اگر دلگیر شد خانه نه پاگیر است برجه رو|
    block |وگر نازک دلی منشین بر گیجان سودایی|
  block
    block |گهی سودای فاسد بین زمانی فاسد سودا|
    block |گهی گم شو از این هر دو اگر همخرقه مایی|
  block
    block |به ترک ترک اولیتر سیه رویان هندو را|
    block |که ترکان راست جانبازی و هندو راست لالایی|
  block
    block |منم باری بحمدالله غلام ترک همچون مه|
    block |که مه رویان گردونی از او دارند زیبایی|
  block
    block |دهان عشق می‌خندد که نامش ترک گفتم من|
    block |خود این او می‌دمد در ما که ما ناییم و او نایی|
  block
    block |چه نالد نای بیچاره جز آنک دردمد نایی|
    block |ببین نی‌های اشکسته به گورستان چو می‌آیی|
  block
    block |بمانده از دم نایی نه جان مانده نه گویایی|
    block |زبان حالشان گوید که رفت از ما من و مایی|
  block
    block |هلا بس کن هلا بس کن منه هیزم بر این آتش|
    block |که می‌ترسم که این آتش بگیرد راه بالایی|