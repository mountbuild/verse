
block |عقل بند ره روان و عاشقانست ای پسر|
  block
    block |عقل بند ره روان و عاشقانست ای پسر|
    block |بند بشکن ره عیان اندر عیانست ای پسر|
  block
    block |عقل بند و دل فریب و تن غرور و جان حجاب|
    block |راه از این جمله گرانی‌ها نهانست ای پسر|
  block
    block |چون ز عقل و جان و دل برخاستی بیرون شدی|
    block |این یقین و این عیان هم در گمانست ای پسر|
  block
    block |مرد کو از خود نرفتست او نه مردست ای پسر|
    block |عشق کان از جان نباشد آفسانست ای پسر|
  block
    block |سینه خود را هدف کن پیش تیر حکم او|
    block |هین که تیر حکم او اندر کمانست ای پسر|
  block
    block |سینه‌ای کز زخم تیر جذبه او خسته شد|
    block |بر جبین و چهره او صد نشانست ای پسر|
  block
    block |گر روی بر آسمان هفتمین ادریس وار|
    block |عشق جانان سخت نیکونردبانست ای پسر|
  block
    block |هر طرف که کاروانی نازنازان می‌رود|
    block |عشق را بنگر که قبله کاروانست ای پسر|
  block
    block |سایه افکندست عشقش همچو دامی بر زمین|
    block |عشق چون صیاد او بر آسمانست ای پسر|
  block
    block |عشق را از من مپرس از کس مپرس از عشق پرس|
    block |عشق در گفتن چو ابر درفشانست ای پسر|
  block
    block |ترجمانی من و صد چون منش محتاج نیست|
    block |در حقایق عشق خود را ترجمانست ای پسر|
  block
    block |عشق کار خفتگان و نازکان نرم نیست|
    block |عشق کار پردلان و پهلوانست ای پسر|
  block
    block |هر کی او مر عاشقان و صادقان را بنده شد|
    block |خسرو و شاهنشه و صاحب قرانست ای پسر|
  block
    block |این جهان پرفسون از عشق تا نفریبدت|
    block |کاین جهان بی‌وفا از تو جهانست ای پسر|
  block
    block |بیت‌های این غزل گر شد دراز از وصل‌ها|
    block |پرده دیگر شد ولی معنی همانست ای پسر|
  block
    block |هین دهان بربند و خامش کن از این پس چون صدف|
    block |کاین زیانت در حقیقت خصم جانست ای پسر|