
block |دل دل دل تو دل مرا مرنجان|
  block
    block |دل دل دل تو دل مرا مرنجان|
    block |چرا چرا چه معنی مرا کنی پریشان|
  block
    block |بیا بیا و بازآ به صلح سوی خانه|
    block |مرو مرو ز پیشم کتف چنین مجنبان|
  block
    block |تو صد شکرستانی ترش چه کردی ابرو|
    block |سبکتر از صبایی چرا شوی گران جان|
  block
    block |منم کنون ز عشق رخ چو گلشن تو|
    block |فراز سرو و گلشن چو صد هزاردستان|
  block
    block |بیا بیا دمم ده که دمدمه لطیفت|
    block |حیات دل فزاید مرا چو آب حیوان|
  block
    block |بیار عشوه اینک بهای عشوه صد جان|
    block |هزار جان به ارزد زهی متاع ارزان|
  block
    block |تو عقل عقل مایی چرا ز ما جدایی|
    block |سری که عقل از او شد نه گیج ماند و حیران|
  block
    block |ستون این سرایی ز در برون چرایی|
    block |سرا که بی‌ستون شد نه پست گشت ویران|
  block
    block |تو ماه آسمانی و ما شبیم تاری|
    block |شبی که مه نباشد غلس بود فراوان|
  block
    block |تو پادشاه شهری و ما کنار شهری|
    block |چو شهر ماند بی‌شه چه سر بود چه سامان|
  block
    block |مها تویی سلیمان فراق و غم چو دیوان|
    block |چو دور شد سلیمان نه دست یافت شیطان|
  block
    block |تویی به جای موسی و ما تو را عصایی|
    block |بجز به کف موسی عصا نیافت برهان|
  block
    block |مسیح خوش دمی تو و ما ز گل چو مرغی|
    block |دمی بدم تو بر ما بر اوج بین تو جولان|
  block
    block |تو نوح روزگاری و ما چو اهل کشتی|
    block |چو نوح رفت کشتی کجا رهد ز طوفان|
  block
    block |تویی خلیل ای جان همه جهان پرآتش|
    block |که بی‌خلیل آتش نمی‌شود گلستان|
  block
    block |تو نور مصطفایی و کعبه پربتان شد|
    block |هلا بیا برون کن بتان ز بیت رحمان|
  block
    block |تو یوسف جمالی و چشم خلق بسته|
    block |نظر ز تو گشاید چو چشم پیر کنعان|
  block
    block |تو گوهر صفایی و ما صدف به گردت|
    block |صدف چه قیمت آرد چو رفت گوهر کان|
  block
    block |تو جان آفتابی که او است جان عالم|
    block |سزد گرت بگویم که جان جان کیهان|
  block
    block |به غیب باشد ایمان تو غیب را عیانی|
    block |که عین عین عینی و اصل اصل ایمان|
  block
    block |خمش که تا قیامت اگر دهی علامت|
    block |جوی نموده باشی به ما ز گنج پنهان|