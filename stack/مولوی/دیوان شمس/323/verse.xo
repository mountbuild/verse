
block |آن نفسی که باخودی یار چو خار آیدت|
  block
    block |آن نفسی که باخودی یار چو خار آیدت|
    block |وان نفسی که بیخودی یار چه کار آیدت|
  block
    block |آن نفسی که باخودی خود تو شکار پشه‌ای|
    block |وان نفسی که بیخودی پیل شکار آیدت|
  block
    block |آن نفسی که باخودی بسته ابر غصه‌ای|
    block |وان نفسی که بیخودی مه به کنار آیدت|
  block
    block |آن نفسی که باخودی یار کناره می‌کند|
    block |وان نفسی که بیخودی باده یار آیدت|
  block
    block |آن نفسی که باخودی همچو خزان فسرده‌ای|
    block |وان نفسی که بیخودی دی چو بهار آیدت|
  block
    block |جمله بی‌قراریت از طلب قرار تست|
    block |طالب بی‌قرار شو تا که قرار آیدت|
  block
    block |جمله ناگوارشت از طلب گوارش است|
    block |ترک گوارش ار کنی زهر گوار آیدت|
  block
    block |جمله بی‌مرادیت از طلب مراد تست|
    block |ور نه همه مرادها همچو نثار آیدت|
  block
    block |عاشق جور یار شو عاشق مهر یار نی|
    block |تا که نگار نازگر عاشق زار آیدت|
  block
    block |خسرو شرق شمس دین از تبریز چون رسد|
    block |از مه و از ستاره‌ها والله عار آیدت|