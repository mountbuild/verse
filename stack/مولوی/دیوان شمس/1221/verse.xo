
block |اگر گم گردد این بی‌دل از آن دلدار جوییدش|
  block
    block |اگر گم گردد این بی‌دل از آن دلدار جوییدش|
    block |وگر اندررمد عاشق به کوی یار جوییدش|
  block
    block |وگر این بلبل جانم بپرد ناگهان از تن|
    block |زهر خاری مپرسیدش در آن گلزار جوییدش|
  block
    block |اگر بیمار عشق او شود یاوه از این مجلس|
    block |به پیش نرگس بیمار آن عیار جوییدش|
  block
    block |وگر سرمست دل روزی زند بر سنگ آن شیشه|
    block |به میخانه روید آن دم از آن خمار جوییدش|
  block
    block |هر آن عاشق که گم گردد هلا زنهار می‌گویم|
    block |بر خورشید برق انداز بی‌زنهار جوییدش|
  block
    block |وگر دزدی زند نقبی بدزدد رخت عاشق را|
    block |میان طره مشکین آن طرار جوییدش|
  block
    block |بت بیدار پرفن را که بیداری ز بخت اوست|
    block |چنین خفته نیابیدش مگر بیدار جوییدش|
  block
    block |بپرسیدم به کوی دل ز پیری من از آن دلبر|
    block |اشارت کرد آن پیرم که در اسرار جوییدش|
  block
    block |بگفتم پیر را بالله تویی اسرار گفت آری|
    block |منم دریای پرگوهر به دریابار جوییدش|
  block
    block |زهی گوهر که دریا را به نور خویش پر دارد|
    block |مسلمانان مسلمانان در آن انوار جوییدش|
  block
    block |چو یوسف شمس تبریزی به بازار صفا آمد|
    block |مر اخوان صفا را گو در آن بازار جوییدش|