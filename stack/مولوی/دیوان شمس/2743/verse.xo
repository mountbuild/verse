
block |رو رو که از این جهان گذشتی|
  block
    block |رو رو که از این جهان گذشتی|
    block |وز محنت و امتحان گذشتی|
  block
    block |ای نقش شدی به سوی نقاش|
    block |وی جان سوی جان جان گذشتی|
  block
    block |بر خور هله از درخت ایمان|
    block |کز منزل بی‌امان گذشتی|
  block
    block |در آب حیات رو چو ماهی|
    block |کز غربت خاکدان گذشتی|
  block
    block |از برج به برج رو چو خورشید|
    block |کز انجم آسمان گذشتی|
  block
    block |زان کان که بیامدی شدی باز|
    block |زین خانه و زین دکان گذشتی|
  block
    block |بنما ز کدام راه رفتی|
    block |الحق ز ره نهان گذشتی|
  block
    block |بر بام جهان طواف کردی|
    block |چون آب ز ناودان گذشتی|
  block
    block |خاموش کنون که در خموشی|
    block |از جمله خامشان گذشتی|