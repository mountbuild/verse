
block |به جان جمله مستان که مستم|
  block
    block |به جان جمله مستان که مستم|
    block |بگیر ای دلبر عیار دستم|
  block
    block |به جان جمله جانبازان که جانم|
    block |به جان رستگارانش که رستم|
  block
    block |عطاردوار دفترباره بودم|
    block |زبردست ادیبان می نشستم|
  block
    block |چو دیدم لوح پیشانی ساقی|
    block |شدم مست و قلم‌ها را شکستم|
  block
    block |جمال یار شد قبله نمازم|
    block |ز اشک رشک او شد آبدستم|
  block
    block |ز حسن یوسفی سرمست بودم|
    block |که حسنش هر دمی گوید الستم|
  block
    block |در آن مستی ترنجی می بریدم|
    block |ترنج اینک درست و دست خستم|
  block
    block |مبادم سر اگر جز تو سرم هست|
    block |بسوزا هستیم گر بی‌تو هستم|
  block
    block |تویی معبود در کعبه و کنشتم|
    block |تویی مقصود از بالا و پستم|
  block
    block |شکار من بود ماهی و یونس|
    block |چو حاصل شد ز جعدت شصت شستم|
  block
    block |چو دیدم خوان تو بس چشم سیرم|
    block |چو خوردم ز آب تو زین جوی جستم|
  block
    block |برای طبع لنگان لنگ رفتم|
    block |ز بیم چشم بد سر نیز بستم|
  block
    block |همان ارزد کسی کش می پرستد|
    block |زهی من که مر او را می پرستم|
  block
    block |ببرد از کسی کآخر ببرد|
    block |به سوی عدل بگریزید ز استم|
  block
    block |چو ری با سین و تی و میم پیوست|
    block |بدین پیوند رو بنمود رستم|
  block
    block |یقین شد که جماعت رحمت آمد|
    block |جماعت را به جان من چاکرستم|
  block
    block |خمش کردم شکار شیر باشم|
    block |که تا گوید شکار مفترستم|