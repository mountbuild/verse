
block |این خانه که پیوسته در او بانگ چغانه‌ست|
  block
    block |این خانه که پیوسته در او بانگ چغانه‌ست|
    block |از خواجه بپرسید که این خانه چه خانه‌ست|
  block
    block |این صورت بت چیست اگر خانه کعبه‌ست|
    block |وین نور خدا چیست اگر دیر مغانه‌ست|
  block
    block |گنجی‌ست در این خانه که در کون نگنجد|
    block |این خانه و این خواجه همه فعل و بهانه‌ست|
  block
    block |بر خانه منه دست که این خانه طلسم‌ست|
    block |با خواجه مگویید که او مست شبانه‌ست|
  block
    block |خاک و خس این خانه همه عنبر و مشک‌ست|
    block |بانگ در این خانه همه بیت و ترانه‌ست|
  block
    block |فی الجمله هر آن کس که در این خانه رهی یافت|
    block |سلطان زمینست و سلیمان زمانه‌ست|
  block
    block |ای خواجه یکی سر تو از این بام فروکن|
    block |کاندر رخ خوب تو ز اقبال نشانه‌ست|
  block
    block |سوگند به جان تو که جز دیدن رویت|
    block |گر ملک زمینست فسونست و فسانه‌ست|
  block
    block |حیران شده بستان که چه برگ و چه شکوفه‌ست|
    block |واله شده مرغان که چه دامست و چه دانه‌ست|
  block
    block |این خواجه چرخست که چون زهره و ماه‌ست|
    block |وین خانه عشق است که بی‌حد و کرانه‌ست|
  block
    block |چون آینه جان نقش تو در دل بگرفته‌ست|
    block |دل در سر زلف تو فرورفته چو شانه‌ست|
  block
    block |در حضرت یوسف که زنان دست بریدند|
    block |ای جان تو به من آی که جان آن میانه‌ست|
  block
    block |مستند همه خانه کسی را خبری نیست|
    block |از هر کی درآید که فلانست و فلانه‌ست|
  block
    block |شومست بر آستانه مشین خانه درآ زود|
    block |تاریک کند آنک ورا جاش ستانه‌ست|
  block
    block |مستان خدا گر چه هزارند یکی اند|
    block |مستان هوا جمله دوگانه‌ست و سه گانه‌ست|
  block
    block |در بیشه شیران رو وز زخم میندیش|
    block |کاندیشه ترسیدن اشکال زنانه‌ست|
  block
    block |کان جا نبود زخم همه رحمت و مهرست|
    block |لیکن پس در وهم تو ماننده فانه‌ست|
  block
    block |در بیشه مزن آتش و خاموش کن ای دل|
    block |درکش تو زبان را که زبان تو زبانه‌ست|