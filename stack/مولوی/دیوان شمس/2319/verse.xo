
block |آن یار غریب من آمد به سوی خانه|
  block
    block |آن یار غریب من آمد به سوی خانه|
    block |امروز تماشا کن اشکال غریبانه|
  block
    block |یاران وفا را بین اخوان صفا را بین|
    block |در رقص که بازآمد آن گنج به ویرانه|
  block
    block |ای چشم چمن می‌بین وی گوش سخن می‌چین|
    block |بگشای لب نوشین ای یار خوش افسانه|
  block
    block |امروز می باقی بی‌صرفه ده ای ساقی|
    block |از بحر چه کم گردد زین یک دو سه پیمانه|
  block
    block |پیمانه و پیمانه در باده دوی نبود|
    block |خواهی که یکی گردد بشکن تو دو پیمانه|
  block
    block |من باز شکارم جان دربند مدارم جان|
    block |زین بیش نمی‌باشم چون جغد به ویرانه|
  block
    block |قانع نشوم با تو صبر از دل من گم شد|
    block |رو با دگری می‌گو من نشنوم افسانه|
  block
    block |من دانه افلاکم یک چند در این خاکم|
    block |چون عدل بهار آمد سرسبز شود دانه|
  block
    block |تو آفت مرغانی زان دانه که می‌دانی|
    block |یک مشت برافشانی ز انبار پر از دانه|
  block
    block |ای داده مرا رونق صد چون فلک ازرق|
    block |ای دوست بگو مطلق این هست چنین یا نه|
  block
    block |بار دگر ای جان تو زنجیر بجنبان تو|
    block |وز دور تماشا کن در مردم دیوانه|
  block
    block |خود گلشن بخت است این یا رب چه درخت است این|
    block |صد بلبل مست این جا هر لحظه کند لانه|
  block
    block |جان گوش کشان آید دل سوی خوشان آید|
    block |زیرا که بهار آمد شد آن دی بیگانه|