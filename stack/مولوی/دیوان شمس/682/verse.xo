
block |یکی لحظه از او دوری نباید|
  block
    block |یکی لحظه از او دوری نباید|
    block |کز آن دوری خرابی‌ها فزاید|
  block
    block |تو می‌گویی که بازآیم چه باشد|
    block |تو بازآیی اگر دل در گشاید|
  block
    block |بسی این کار را آسان گرفتند|
    block |بسی دشوارها آسان نماید|
  block
    block |چرا آسان نماید کار دشوار|
    block |که تقدیر از کمین عقلت رباید|
  block
    block |به هر حالی که باشی پیش او باش|
    block |که از نزدیک بودن مهر زاید|
  block
    block |اگر تو پاک و ناپاکی بمگریز|
    block |که پاکی‌ها ز نزدیکی فزاید|
  block
    block |چنانک تن بساید بر تن یار|
    block |به دیدن جان او بر جان بساید|
  block
    block |چو پا واپس کشد یک روز از دوست|
    block |خطر باشد که عمری دست خاید|
  block
    block |جدایی را چرا می‌آزمایی|
    block |کسی مر زهر را چون آزماید|
  block
    block |گیاهی باش سبز از آب شوقش|
    block |میندیش از خری کو ژاژ خاید|
  block
    block |سرک بر آستان نه همچو مسمار|
    block |که گردون این چنین سر را نساید|