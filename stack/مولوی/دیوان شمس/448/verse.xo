
block |امروز روز نوبت دیدار دلبرست|
  block
    block |امروز روز نوبت دیدار دلبرست|
    block |امروز روز طالع خورشید اکبرست|
  block
    block |دی یار قهرباره و خون خواره بود لیک|
    block |امروز لطف مطلق و بیچاره پرورست|
  block
    block |از حور و ماه و روح و پری هیچ دم مزن|
    block |کان‌ها به او نماند او چیز دیگرست|
  block
    block |هر کس که دید چهره او نشد خراب|
    block |او آدمی نباشد او سنگ مرمرست|
  block
    block |هر مؤمنی که ز آتش او باخبر بود|
    block |در چشم صادقان ره عشق کافرست|
  block
    block |ای آنک باده‌های لبش را تو منکری|
    block |در چشم من نگر که پر از می چو ساغرست|
  block
    block |زد حلقه روح قدس مه من بگفت کیست|
    block |آواز داد او که کمین بنده بر درست|
  block
    block |گفتا که با تو کیست بگفت او که عشق تو|
    block |گفتا کجا است عشق بگفت اندر این برست|
  block
    block |ای سیمبر به من نظری کن زکات حسن|
    block |کاین چشم من پر از در و رخسار از زرست|
  block
    block |گفت از شکاف در تو به من درنگر از آنک|
    block |دستیم بر در تو و دستیم بر سرست|
  block
    block |گفتا که ذره ذره جهان عاشق منند|
    block |رو رو که این متاع بر ما محقرست|
  block
    block |پیش آ تو شمس مفخر تبریز شاه عشق|
    block |کاین قصه پرآتش از حرف برترست|