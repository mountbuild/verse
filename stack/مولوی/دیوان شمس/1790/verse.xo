
block |دلدار من در باغ دی می گشت و می گفت ای چمن|
  block
    block |دلدار من در باغ دی می گشت و می گفت ای چمن|
    block |صد حور خوش داری ولی بنگر یکی داری چو من|
  block
    block |گفتم صلای ماجرا ما را نمی‌پرسی چرا|
    block |گفتا که پرسش‌های ما بیرون ز گوش است و دهن|
  block
    block |گفتم ز پرسش تو بحل باری اشارت را مهل|
    block |گفت از اشارت‌های دل هم جان بسوزد هم بدن|
  block
    block |گفتم که چونی در سفر گفتا که چون باشد قمر|
    block |سیمین بر و زرین کمر چشم و چراغ مرد و زن|
  block
    block |گشتن به گرد خود خطا الا جمال قطب را|
    block |او را روا باشد روا کو ره رو است اندر وطن|
  block
    block |هم ساربان هم اشتران مستند از آن صاحب قران|
    block |ای ساربان منزل مکن جز بر در آن یار من|
  block
    block |ای عشرت و ای ناز ما ای اصل و ای آغاز ما|
    block |آخر چه داند راز ما جان حسن یا بوالحسن|
  block
    block |ای عشق تو در جان من چون آفتاب اندر حمل|
    block |وی صورتت در چشم من همچون عقیق اندر یمن|
  block
    block |چون اولین و آخرین در حشر جمع آید یقین|
    block |از تو نباشد خوبتر در جمله آن انجمن|
  block
    block |مجنون چو بیند مر تو را لیلی بر او کاسد شود|
    block |لیلی چو بیند مر تو را گردد چو مجنون ممتحن|
  block
    block |در جست و جوی روی تو در پای گل بس خارها|
    block |ای یاس من گوید همی‌اندر فراقت یاسمن|
  block
    block |گر آفتاب روی تو روزی ده ما نیستی|
    block |ذرات کونین از طمع کی باز کردندی دهن|
  block
    block |حیوان چو قربانی بود جسمش ز جان فانی بود|
    block |پس شرحه‌های گوشتش زنده شود زین بابزن|
  block
    block |آتش بگوید شرحه را سر حیاتات بقا|
    block |کای رسته از جان فنا بر جان بی‌آزار زن|
  block
    block |نعره زنند آن شرحه‌ها یا لیت قومی یعلمون|
    block |گر نعره شان این سو رسد نی گبر ماند نی وثن|
  block
    block |نی ترش ماند در دلی نی پای ماند در گلی|
    block |لبیک لبیک و بلی می گوی و می رو تا وطن|
  block
    block |هست این سخن را باقیی در پرده مشتاقیی|
    block |پیدا شود گر ساقیی ما را کند بی‌خویشتن|