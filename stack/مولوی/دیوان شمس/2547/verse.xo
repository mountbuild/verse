
block |شدم از دست یک باره ز دست عشق تا دانی|
  block
    block |شدم از دست یک باره ز دست عشق تا دانی|
    block |در این مستی اگر جرمی کنم تا رو نگردانی|
  block
    block |زهی پیدای ناپیدا پناه امشب و فردا|
    block |زهی جانم ز تو شیدا زهی حال پریشانی|
  block
    block |ز زلف جعد چون سلسل بشد این حال من مشکل|
    block |میان موج خون دل مرا تا چند بنشانی|
  block
    block |چو آرم پیش تو زاری بهانه نو برون آری|
    block |زهی شنگی و طراری زهی شوخی و پیشانی|
  block
    block |زبان داری تو چون سوسن نمایی آب را روغن|
    block |چرا بیگانه ای با من چو تو از عین خویشانی|
  block
    block |زهی مجلس زهی ساقی زهی مستان زهی باده|
    block |زهی عشاق دل داده زهی معشوق روحانی|
  block
    block |شراب عشق تو آنگه جهان حسن بر جاگه|
    block |جمال روی تو آنگه کند جان کسی جانی|
  block
    block |بکرده روح را حق بین خداوندی شمس الدین|
    block |ز تبریز نکوآیین به قدرت‌های ربانی|