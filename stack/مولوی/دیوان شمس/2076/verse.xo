
block |به جان تو که از این دلشده کرانه مکن|
  block
    block |به جان تو که از این دلشده کرانه مکن|
    block |بساز با من مسکین و عزم خانه مکن|
  block
    block |بهانه‌ها بمیندیش و عذر را بگذار|
    block |مرا مگیر ز بالا و خشک شانه مکن|
  block
    block |شراب حاضر و دولت ندیم و تو ساقی|
    block |بده شراب و دغل‌های ساقیانه مکن|
  block
    block |نظر به روی حریفان بکن که مست تواند|
    block |نظر به روزن و دهلیز و آستانه مکن|
  block
    block |بجز به حلقه عشاق روزگار مبر|
    block |بجز به کوی خرابات آشیانه مکن|
  block
    block |ببین که عالم دام است و آرزو دانه|
    block |به دام او مشتاب و هوای دانه مکن|
  block
    block |ز دام او چو گذشتی قدم بنه بر چرخ|
    block |به زیر پای به جز چرخ آستانه مکن|
  block
    block |به آفتاب و به مهتاب التفات مکن|
    block |یگانه باش و به جز قصد آن یگانه مکن|
  block
    block |مکن قرار تو بی‌او چو کاسه بر سر آب|
    block |مگیر کاسه به هر مطبخی دوانه مکن|
  block
    block |زمانه روشن و تاریک و گرم و سرد شود|
    block |مقام جز به سرچشمه زمانه مکن|
  block
    block |مکن ستایش بر وی عتاب را بمپوش|
    block |مده قطایف و آن سیر در میانه مکن|
  block
    block |ولی چه سود که کار بتان همین باشد|
    block |مگو به شعله آتش هلا زبانه مکن|
  block
    block |بگو به هرچ بسوزی بسوز جز به فراق|
    block |روا نباشد و این یک ستم روانه مکن|