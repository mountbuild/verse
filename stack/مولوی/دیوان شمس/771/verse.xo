
block |هله عاشقان بکوشید که چو جسم و جان نماند|
  block
    block |هله عاشقان بکوشید که چو جسم و جان نماند|
    block |دلتان به چرخ پرد چو بدن گران نماند|
  block
    block |دل و جان به آب حکمت ز غبارها بشویید|
    block |هله تا دو چشم حسرت سوی خاکدان نماند|
  block
    block |نه که هر چه در جهانست نه که عشق جان آنست|
    block |جز عشق هر چه بینی همه جاودان نماند|
  block
    block |عدم تو همچو مشرق اجل تو همچو مغرب|
    block |سوی آسمان دیگر که به آسمان نماند|
  block
    block |ره آسمان درونست پر عشق را بجنبان|
    block |پر عشق چون قوی شد غم نردبان نماند|
  block
    block |تو مبین جهان ز بیرون که جهان درون دیده‌ست|
    block |چو دو دیده را ببستی ز جهان جهان نماند|
  block
    block |دل تو مثال بامست و حواس ناودان‌ها|
    block |تو ز بام آب می‌خور که چو ناودان نماند|
  block
    block |تو ز لوح دل فروخوان به تمامی این غزل را|
    block |منگر تو در زبانم که لب و زبان نماند|
  block
    block |تن آدمی کمان و نفس و سخن چو تیرش|
    block |چو برفت تیر و ترکش عمل کمان نماند|