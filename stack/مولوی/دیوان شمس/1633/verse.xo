
block |در فروبند که ما عاشق این انجمنیم|
  block
    block |در فروبند که ما عاشق این انجمنیم|
    block |تا که با یار شکرلب نفسی دم بزنیم|
  block
    block |نقل و باده چه کم آید چو در این بزم دریم|
    block |سرو و سوسن چه کم آید چو میان چمنیم|
  block
    block |باده تو به کف و باد تو اندر سر ماست|
    block |فارغ از باد و بروت حسن و بوالحسنیم|
  block
    block |چو تویی مشعله ما ز تو شمع فلکیم|
    block |چو تویی ساقی بگزیده گزین زمنیم|
  block
    block |رسن دام تو ما را چو رهانید ز چاه|
    block |ما از آن روز رسن باز و حریف رسنیم|
  block
    block |عقل عقل و دل دل جان دو صد جان چو تویی|
    block |واجب آید که به اقبال تو بر تن نتنیم|
  block
    block |چونک بر بام فلک از پی ما خیمه زدند|
    block |ما از این خرگله خرگاه چرا برنکنیم|
  block
    block |همچو سیمرغ دعاییم که بر چرخ پریم|
    block |همچو سرهنگ قضاییم که لشکر شکنیم|
  block
    block |ما چو سیلیم و تو دریا ز تو دور افتادیم|
    block |به سر و روی دوان گشته به سوی وطنیم|
  block
    block |روکشان نعره زنانیم در این راه چو سیل|
    block |نه چو گردابه گندیده به خود مرتهنیم|
  block
    block |هین از آن رطل گران ده سبکم بیش مگو|
    block |ور بگویی تو همین گو که غریق مننیم|
  block
    block |شمس تبریز که سرمایه لعل است و عقیق|
    block |ما از او لعل بدخشان و عقیق یمنیم|