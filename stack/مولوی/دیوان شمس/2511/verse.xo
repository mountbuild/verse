
block |به باغ و چشمه حیوان چرا این چشم نگشایی|
  block
    block |به باغ و چشمه حیوان چرا این چشم نگشایی|
    block |چرا بیگانه‌ای از ما چو تو در اصل از مایی|
  block
    block |تو طوطی زاده‌ای جانم مکن ناز و مرنجانم|
    block |ز اصل آورده‌ای دانم تو قانون شکرخایی|
  block
    block |بیا در خانه خویش آ مترس از عکس خود پیش آ|
    block |بهل طبع کژاندیشی که او یاوه‌ست و هرجایی|
  block
    block |بیا ای شاه یغمایی مرو هر جا که ما رایی|
    block |اگر بر دیگران تلخی به نزد ما چو حلوایی|
  block
    block |نباشد عیب در نوری کز او غافل بود کوری|
    block |نباشد عیب حلوا را به طعن شخص صفرایی|
  block
    block |برآر از خاک جانی را ببین جان آسمانی را|
    block |کز آن گردان شده‌ست ای جان مه و این چرخ خضرایی|
  block
    block |قدم بر نردبانی نه دو چشم اندر عیانی نه|
    block |بدن را در زیانی نه که تا جان را بیفزایی|
  block
    block |درختی بین بسی بابر نه خشکش بینی و نی تر|
    block |به سایه آن درخت اندر بخسپی و بیاسایی|
  block
    block |یکی چشمه عجب بینی که نزدیکش چو بنشینی|
    block |شوی همرنگ او در حین به لطف و ذوق و زیبایی|
  block
    block |ندانی خویش را از وی شوی هم شیء و هم لاشی|
    block |نماند کو نماند کی نماند رنگ و سیمایی|
  block
    block |چو با چشمه درآمیزی نماید شمس تبریزی|
    block |درون آب همچون مه ز بهر عالم آرایی|