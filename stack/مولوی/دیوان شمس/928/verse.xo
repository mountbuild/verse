
block |هزار جان مقدس فدای روی تو باد|
  block
    block |هزار جان مقدس فدای روی تو باد|
    block |که در جهان چو تو خوبی کسی ندید و نزاد|
  block
    block |هزار رحمت دیگر نثار آن عاشق|
    block |که او به دام هوای چو تو شهی افتاد|
  block
    block |ز صورت تو حکایت کنند یا ز صفت|
    block |که هر یکی ز یکی خوبتر زهی بنیاد|
  block
    block |دلم هزار گره داشت همچو رشته سحر|
    block |ز سحر چشم خوشت آن همه گره بگشاد|
  block
    block |بلندبین ز تو گشتست هر دو دیده عشق|
    block |ببین تو قوت شاگرد و حکمت استاد|
  block
    block |نشسته‌ایم دل و عشق و کالبد پیشت|
    block |یکی خراب و یکی مست وان دگر دلشاد|
  block
    block |به حکم تست بگریانی و بخندانی|
    block |همه چو شاخ درختیم و عشق تو چون باد|
  block
    block |به باد عشق تو زردیم هم بدان سبزیم|
    block |تو راست جمله ولایت تو راست جمله مراد|
  block
    block |کلوخ و سنگ چه داند بهار را چه اثر|
    block |بهار را ز چمن پرس و سنبل و شمشاد|
  block
    block |درخت را ز برون سوی باد گرداند|
    block |درخت دل را باد اندرونست یعنی یاد|
  block
    block |به زیر سایه زلفت دلم چه خوش خفته‌ست|
    block |خراب و مست و لطیف و خوش و کش و آزاد|
  block
    block |چو غیرت تو دلم را ز خواب بجهانید|
    block |خمار خیزد و فریاد دردهد فریاد|
  block
    block |ولی چو مست کنی مر مرا غلط گردم|
    block |گمان برم که امیرم چرا شوم منقاد|
  block
    block |به وقت درد بگوییم کای تو و همه تو|
    block |چو درد رفت حجابی میان ما بنهاد|
  block
    block |در آن زمان که کند عقل عاقبت بینی|
    block |ندا ز عشق برآید که هرچ بادا باد|