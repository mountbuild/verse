
block |عمر که بی‌عشق رفت هیچ حسابش مگیر|
  block
    block |عمر که بی‌عشق رفت هیچ حسابش مگیر|
    block |آب حیاتست عشق در دل و جانش پذیر|
  block
    block |هر که جز عاشقان ماهی بی‌آب دان|
    block |مرده و پژمرده است گر چه بود او وزیر|
  block
    block |عشق چو بگشاد رخت سبز شود هر درخت|
    block |برگ جوان بردمد هر نفس از شاخ پیر|
  block
    block |هر که شود صید عشق کی شود او صید مرگ|
    block |چون سپرش مه بود کی رسدش زخم تیر|
  block
    block |سر ز خدا تافتی هیچ رهی یافتی|
    block |جانب ره بازگرد یاوه مرو خیر خیر|
  block
    block |تنگ شکر خر بلاش ور نخری سرکه باش|
    block |عاشق این میر شو ور نشوی رو بمیر|
  block
    block |جمله جان‌های پاک گشته اسیران خاک|
    block |عشق فروریخت زر تا برهاند اسیر|
  block
    block |ای که به زنبیل تو هیچ کسی نان نریخت|
    block |در بن زنبیل خود هم بطلب ای فقیر|
  block
    block |چست شو و مرد باش حق دهدت صد قماش|
    block |خاک سیه گشت زر خون سیه گشت شیر|
  block
    block |مفخر تبریزیان شمس حق و دین بیا|
    block |تا برهد پای دل ز آب و گل همچو قیر|