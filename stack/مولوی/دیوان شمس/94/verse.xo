
block |زهی عشق زهی عشق که ما راست خدایا|
  block
    block |زهی عشق زهی عشق که ما راست خدایا|
    block |چه نغزست و چه خوبست چه زیباست خدایا|
  block
    block |از آن آب حیاتست که ما چرخ زنانیم|
    block |نه از کف و نه از نای نه دف‌هاست خدایا|
  block
    block |یقین گشت که آن شاه در این عرس نهانست|
    block |که اسباب شکرریز مهیاست خدایا|
  block
    block |به هر مغز و دماغی که درافتاد خیالش|
    block |چه مغزست و چه نغزست چه بیناست خدایا|
  block
    block |تن ار کرد فغانی ز غم سود و زیانی|
    block |ز تست آنک دمیدن نه ز سرناست خدایا|
  block
    block |نی تن را همه سوراخ چنان کرد کف تو|
    block |که شب و روز در این ناله و غوغاست خدایا|
  block
    block |نی بیچاره چه داند که ره پرده چه باشد|
    block |دم ناییست که بیننده و داناست خدایا|
  block
    block |که در باغ و گلستان ز کر و فر مستان|
    block |چه نورست و چه شورست چه سوداست خدایا|
  block
    block |ز تیه خوش موسی و ز مایده عیسی|
    block |چه لوتست و چه قوتست و چه حلواست خدایا|
  block
    block |از این لوت و زین قوت چه مستیم و چه مبهوت|
    block |که از دخل زمین نیست ز بالاست خدایا|
  block
    block |ز عکس رخ آن یار در این گلشن و گلزار|
    block |به هر سو مه و خورشید و ثریاست خدایا|
  block
    block |چو سیلیم و چو جوییم همه سوی تو پوییم|
    block |که منزلگه هر سیل به دریاست خدایا|
  block
    block |بسی خوردم سوگند که خاموش کنم لیک|
    block |مگر هر در دریای تو گویاست خدایا|
  block
    block |خمش ای دل که تو مستی مبادا به جهانی|
    block |نگهش دار ز آفت که برجاست خدایا|
  block
    block |ز شمس الحق تبریز دل و جان و دو دیده|
    block |سراسیمه و آشفته سوداست خدایا|