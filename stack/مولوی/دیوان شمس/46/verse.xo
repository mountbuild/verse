
block |دی بنواخت یار من بنده غم رسیده را|
  block
    block |دی بنواخت یار من بنده غم رسیده را|
    block |داد ز خویش چاشنی جان ستم چشیده را|
  block
    block |هوش فزود هوش را حلقه نمود گوش را|
    block |جوش نمود نوش را نور فزود دیده را|
  block
    block |گفت که ای نزار من خسته و ترسگار من|
    block |من نفروشم از کرم بنده خودخریده را|
  block
    block |بین که چه داد می‌کند بین چه گشاد می‌کند|
    block |یوسف یاد می‌کند عاشق کف بریده را|
  block
    block |داشت مرا چو جان خود رفت ز من گمان بد|
    block |بر کتفم نهاد او خلعت نورسیده را|
  block
    block |عاجز و بی‌کسم مبین اشک چو اطلسم مبین|
    block |در تن من کشیده بین اطلس زرکشیده را|
  block
    block |هر که بود در این طلب بس عجبست و بوالعجب|
    block |صد طربست در طرب جان ز خود رهیده را|
  block
    block |چاشنی جنون او خوشتر یا فسون او|
    block |چونک نهفته لب گزد خسته غم گزیده را|
  block
    block |وعده دهد به یار خود گل دهد از کنار خود|
    block |پر کند از خمار خود دیده خون چکیده را|
  block
    block |کحل نظر در او نهد دست کرم بر او زند|
    block |سینه بسوزد از حسد این فلک خمیده را|
  block
    block |جام می الست خود خویش دهد به سمت خود|
    block |طبل زند به دست خود باز دل پریده را|
  block
    block |بهر خدای را خمش خوی سکوت را مکش|
    block |چون که عصیده می‌رسد کوته کن قصیده را|
  block
    block |مفتعلن مفاعلن مفتعلن مفاعلن|
    block |در مگشا و کم نما گلشن نورسیده را|