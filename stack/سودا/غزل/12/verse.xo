
block |بلبل نے جسے جا کے گلستان میں دیکھا|
  block
    block |بلبل نے جسے جا کے گلستان میں دیکھا|
    block |ہم نے اسے ہر خار بیابان میں دیکھا|
  block
    block |روشن ہے وہ ہر ایک ستارے میں زلیخا|
    block |جس نور کو تو نے سر کنعان میں دیکھا|
  block
    block |برہم کرے جمعیت کونین جو پل میں|
    block |لٹکا وہ تری زلف پریشان میں دیکھا|
  block
    block |واعظ تو سنے بولے ہے جس روز کی باتیں|
    block |اس روز کو ہم نے شب ہجران میں دیکھا|
  block
    block |اے زخم جگر سودۂ الماس سے خو کر|
    block |کتنا وہ مزا تھا جو نمک دان میں دیکھا|
  block
    block |سوداؔ جو ترا حال ہے اتنا تو نہیں وہ|
    block |کیا جانیے تو نے اسے کس آن میں دیکھا|