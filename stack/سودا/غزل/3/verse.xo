
block |جب یار نے اٹھا کر زلفوں کے بال باندھے|
  block
    block |جب یار نے اٹھا کر زلفوں کے بال باندھے|
    block |تب میں نے اپنے دل میں لاکھوں خیال باندھے|
  block
    block |دو دن میں ہم تو ریجھے اے وائے حال ان کا|
    block |گزرے ہیں جن کے دل کو یاں ماہ و سال باندھے|
  block
    block |تار نگہ میں اس کے کیونکر پھنسے نہ یہ دل|
    block |آنکھوں نے جس کے لاکھوں وحشی غزال باندھے|
  block
    block |جو کچھ ہے رنگ اس کا سو ہے نظر میں اپنی|
    block |گو جامہ زرد پہنے یا چیرہ لال باندھے|
  block
    block |تیرے ہی سامنے کچھ بہکے ہے میرا نالہ|
    block |ورنہ نشانے ہم نے مارے ہیں بال باندھے|
  block
    block |بوسہ کی تو ہے خواہش پر کہیے کیونکہ اس سے|
    block |جس کا مزاج لب پر حرف سوال باندھے|
  block
    block |ماروگے کس کو جی سے کس پر کمر کسی ہے|
    block |پھرتے ہو کیوں پیارے تلوار ڈھال باندھے|
  block
    block |دو چار شعر آگے اس کے پڑھے تو بولا|
    block |مضموں یہ تو نے اپنے کیا حسب حال باندھے|
  block
    block |سوداؔ جو ان نے باندھا زلفوں میں دل سزا ہے|
    block |شعروں میں اس کے تو نے کیوں خط و خال باندھے|