block |೭॥ ಅರಹನ್ತವಗ್ಗೋ|
  count |೯೦|
    block |ಗತದ್ಧಿನೋ ವಿಸೋಕಸ್ಸ। ವಿಪ್ಪಮುತ್ತಸ್ಸ ಸಬ್ಬಧಿ।|
    block |ಸಬ್ಬಗನ್ಥಪ್ಪಹೀನಸ್ಸ। ಪರಿಳಾಹೋ ನ ವಿಜ್ಜತಿ॥|
  count |೯೧|
    block |ಉಯ್ಯುಞ್ಜನ್ತಿ ಸತೀಮನ್ತೋ। ನ ನಿಕೇತೇ ರಮನ್ತಿ ತೇ।|
    block |ಹಂಸಾವ ಪಲ್ಲಲಂ ಹಿತ್ವಾ। ಓಕಮೋಕಂ ಜಹನ್ತಿ ತೇ॥|
  count |೯೨|
    block |ಯೇಸಂ ಸನ್ನಿಚಯೋ ನತ್ಥಿ। ಯೇ ಪರಿಞ್ಞಾತಭೋಜನಾ।|
    block |ಸುಞ್ಞತೋ ಅನಿಮಿತ್ತೋ ಚ। ವಿಮೋಕ್ಖೋ ಯೇಸಂ ಗೋಚರೋ।|
    block |ಆಕಾಸೇ ವ ಸಕುನ್ತಾನಂ। ಗತಿ ತೇಸಂ ದುರನ್ನಯಾ॥|
  count |೯೩|
    block |ಯಸ್ಸಾಸವಾ ಪರಿಕ್ಖೀಣಾ। ಆಹಾರೇ ಚ ಅನಿಸ್ಸಿತೋ।|
    block |ಸುಞ್ಞತೋ ಅನಿಮಿತ್ತೋ ಚ। ವಿಮೋಕ್ಖೋ ಯಸ್ಸ ಗೋಚರೋ।|
    block |ಆಕಾಸೇ ವ ಸಕುನ್ತಾನಂ। ಪದಂ ತಸ್ಸ ದುರನ್ನಯಂ॥|
  count |೯೪|
    block |ಯಸ್ಸಿನ್ದ್ರಿಯಾನಿ ಸಮಥಙ್ಗತಾನಿ। ಅಸ್ಸಾ ಯಥಾ ಸಾರಥಿನಾ ಸುದನ್ತಾ।|
    block |ಪಹೀನಮಾನಸ್ಸ ಅನಾಸವಸ್ಸ। ದೇವಾಪಿ ತಸ್ಸ ಪಿಹಯನ್ತಿ ತಾದಿನೋ॥|
  count |೯೫|
    block |ಪಥವಿಸಮೋ ನೋ ವಿರುಜ್ಝತಿ। ಇನ್ದಖಿಲುಪಮೋ ತಾದಿ ಸುಬ್ಬತೋ।|
    block |ರಹದೋವ ಅಪೇತಕದ್ದಮೋ। ಸಂಸಾರಾ ನ ಭವನ್ತಿ ತಾದಿನೋ॥|
  count |೯೬|
    block |ಸನ್ತಂ ತಸ್ಸ ಮನಂ ಹೋತಿ। ಸನ್ತಾ ವಾಚಾ ಚ ಕಮ್ಮ ಚ।|
    block |ಸಮ್ಮದಞ್ಞಾ ವಿಮುತ್ತಸ್ಸ। ಉಪಸನ್ತಸ್ಸ ತಾದಿನೋ॥|
  count |೯೭|
    block |ಅಸ್ಸದ್ಧೋ ಅಕತಞ್ಞೂ ಚ। ಸನ್ಧಿಚ್ಛೇದೋ ಚ ಯೋ ನರೋ।|
    block |ಹತಾವಕಾಸೋ ವನ್ತಾಸೋ। ಸ ವೇ ಉತ್ತಮಪೋರಿಸೋ॥|
  count |೯೮|
    block |ಗಾಮೇ ವಾ ಯದಿ ವಾರಞ್ಞೇ। ನಿನ್ನೇ ವಾ ಯದಿ ವಾ ಥಲೇ।|
    block |ಯತ್ಥ ಅರಹನ್ತೋ ವಿಹರನ್ತಿ। ತಂ ಭೂಮಿರಾಮಣೇಯ್ಯಕಂ॥|
  count |೯೯|
    block |ರಮಣೀಯಾನಿ ಅರಞ್ಞಾನಿ। ಯತ್ಥ ನ ರಮತೀ ಜನೋ।|
    block |ವೀತರಾಗಾ ರಮಿಸ್ಸನ್ತಿ। ನ ತೇ ಕಾಮಗವೇಸಿನೋ॥|
  stand |ಅರಹನ್ತವಗ್ಗೋ ಸತ್ತಮೋ ನಿಟ್ಠಿತೋ।|
