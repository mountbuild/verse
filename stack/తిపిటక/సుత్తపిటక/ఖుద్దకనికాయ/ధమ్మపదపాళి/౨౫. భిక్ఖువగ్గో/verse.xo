block |౨౫॥ భిక్ఖువగ్గో|
  count |౩౬౦|
    block |చక్ఖునా సంవరో సాధు। సాధు సోతేన సంవరో।|
    block |ఘానేన సంవరో సాధు। సాధు జివ్హాయ సంవరో॥|
  count |౩౬౧|
    block |కాయేన సంవరో సాధు। సాధు వాచాయ సంవరో।|
    block |మనసా సంవరో సాధు। సాధు సబ్బత్థ సంవరో।|
    block |సబ్బత్థ సంవుతో భిక్ఖు। సబ్బదుక్ఖా పముచ్చతి॥|
  count |౩౬౨|
    block |హత్థసంయతో పాదసంయతో। వాచాసంయతో సంయతుత్తమో।|
    block |అజ్ఝత్తరతో సమాహితో। ఏకో సన్తుసితో తమాహు భిక్ఖుం॥|
  count |౩౬౩|
    block |యో ముఖసంయతో భిక్ఖు। మన్తభాణీ అనుద్ధతో।|
    block |అత్థం ధమ్మఞ్చ దీపేతి। మధురం తస్స భాసితం॥|
  count |౩౬౪|
    block |ధమ్మారామో ధమ్మరతో। ధమ్మం అనువిచిన్తయం।|
    block |ధమ్మం అనుస్సరం భిక్ఖు। సద్ధమ్మా న పరిహాయతి॥|
  count |౩౬౫|
    block |సలాభం నాతిమఞ్ఞేయ్య। నాఞ్ఞేసం పిహయం చరే।|
    block |అఞ్ఞేసం పిహయం భిక్ఖు। సమాధిం నాధిగచ్ఛతి॥|
  count |౩౬౬|
    block |అప్పలాభోపి చే భిక్ఖు। సలాభం నాతిమఞ్ఞతి।|
    block |తం వే దేవా పసంసన్తి। సుద్ధాజీవిం అతన్దితం॥|
  count |౩౬౭|
    block |సబ్బసో నామరూపస్మిం। యస్స నత్థి మమాయితం।|
    block |అసతా చ న సోచతి। స వే భిక్ఖూతి వుచ్చతి॥|
  count |౩౬౮|
    block |మేత్తావిహారీ యో భిక్ఖు। పసన్నో బుద్ధసాసనే।|
    block |అధిగచ్ఛే పదం సన్తం। సఙ్ఖారూపసమం సుఖం॥|
  count |౩౬౯|
    block |సిఞ్చ భిక్ఖు ఇమం నావం। సిత్తా తే లహుమేస్సతి।|
    block |ఛేత్వా రాగఞ్చ దోసఞ్చ। తతో నిబ్బానమేహిసి॥|
  count |౩౭౦|
    block |పఞ్చ ఛిన్దే పఞ్చ జహే। పఞ్చ చుత్తరి భావయే।|
    block |పఞ్చ సఙ్గాతిగో భిక్ఖు। ఓఘతిణ్ణోతి వుచ్చతి॥|
  count |౩౭౧|
    block |ఝాయ భిక్ఖు మా పమాదో। మా తే కామగుణే రమేస్సు చిత్తం।|
    block |మా లోహగుళం గిలీ పమత్తో। మా కన్ది దుక్ఖమిదన్తి డయ్హమానో॥|
  count |౩౭౨|
    block |నత్థి ఝానం అపఞ్ఞస్స। పఞ్ఞా నత్థి అఝాయతో।|
    block |యమ్హి ఝానఞ్చ పఞ్ఞా చ। స వే నిబ్బానసన్తికే॥|
  count |౩౭౩|
    block |సుఞ్ఞాగారం పవిట్ఠస్స। సన్తచిత్తస్స భిక్ఖునో।|
    block |అమానుసీ రతి హోతి। సమ్మా ధమ్మం విపస్సతో॥|
  count |౩౭౪|
    block |యతో యతో సమ్మసతి। ఖన్ధానం ఉదయబ్బయం।|
    block |లభతీ పీతిపామోజ్జం। అమతం తం విజానతం॥|
  count |౩౭౫|
    block |తత్రాయమాది భవతి। ఇధ పఞ్ఞస్స భిక్ఖునో।|
    block |ఇన్ద్రియగుత్తి సన్తుట్ఠి। పాతిమోక్ఖే చ సంవరో॥|
  count |౩౭౬|
    block |మిత్తే భజస్సు కల్యాణే। సుద్ధాజీవే అతన్దితే।|
    block |పటిసన్థారవుత్యస్స। ఆచారకుసలో సియా।|
    block |తతో పామోజ్జబహులో। దుక్ఖస్సన్తం కరిస్సతి॥|
  count |౩౭౭|
    block |వస్సికా వియ పుప్ఫాని। మద్దవాని పముఞ్చతి।|
    block |ఏవం రాగఞ్చ దోసఞ్చ। విప్పముఞ్చేథ భిక్ఖవో॥|
  count |౩౭౮|
    block |సన్తకాయో సన్తవాచో। సన్తవా సుసమాహితో।|
    block |వన్తలోకామిసో భిక్ఖు। ఉపసన్తోతి వుచ్చతి॥|
  count |౩౭౯|
    block |అత్తనా చోదయత్తానం। పటిమంసేథ అత్తనా।|
    block |సో అత్తగుత్తో సతిమా। సుఖం భిక్ఖు విహాహిసి॥|
  count |౩౮౦|
    block |అత్తా హి అత్తనో నాథో। కో హి నాథో పరో సియా|
    block |అత్తా హి అత్తనో గతి।|
    block |తస్మా సంయమమత్తానం। అస్సం భద్రంవ వాణిజో॥|
  count |౩౮౧|
    block |పామోజ్జబహులో భిక్ఖు। పసన్నో బుద్ధసాసనే।|
    block |అధిగచ్ఛే పదం సన్తం। సఙ్ఖారూపసమం సుఖం॥|
  count |౩౮౨|
    block |యో హవే దహరో భిక్ఖు। యుఞ్జతి బుద్ధసాసనే।|
    block |సోమం లోకం పభాసేతి। అబ్భా ముత్తోవ చన్దిమా॥|
  stand |భిక్ఖువగ్గో పఞ్చవీసతిమో నిట్ఠితో॥|
