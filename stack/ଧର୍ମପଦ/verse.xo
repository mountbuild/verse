block |ଧର୍ମପଦ|
  block |ଶିଶୁଗଣ ମେଳେ ଦାଣ୍ଡଧୂଳି ଖେଳେ କରେ କେତେ ନବ ସୃଷ୍ଟି|
  block |ତୋଳଇ ଦେଉଳ ଗଢ଼ଇ ଅଟ୍ଟାଳୀ ଧନ୍ୟ ବିଚକ୍ଷଣ ଦୃଷ୍ଟି|
  block |ଦେଖି କାରିଗରି ତା କଳାଚାତୁରୀ ଆଶ୍ଚର୍ଯ୍ୟ ମଣନ୍ତି ଜନେ|
  block |କହନ୍ତିଆୟୁଷ ଥିଲେ ଏ ପିଲାଟି ହେବ କେତେ ଲୋକେ ଜଣେ ।|
  block |ପଚାରଇ ପୁଅ ଯେବେ ଶିଳ୍ପତତ୍ତ୍ୱ କହନ୍ତି ମାତା ଉତ୍ତରେ|
  block |ପଢିଲେ ଜାଣିବୁ ସବୁ ଆରେ ଧନ ପୋଥି ଅଛି ଆମ ଘରେ ।|
  block |ପାଞ୍ଚ ବଷ ବେଳେ ଗ୍ରାମ ଚାଟଶାଳେ ଓଝା ଛୁଆଁଇଲେ ଖଡ଼ି|
  block |ଚାହୁଁ ଚାହୁଁ ପୁଅ ଅଳପ ଦିନରେ ଗଲା ସବୁ ପାଠ ପଢ଼ି ।|
  block |ଗୀତା ଭାଗବତ ପୁରାଣଚରିତ ହୋଇଲା ଅଭ୍ୟାସ ତାର|
  block |ଦେବାଳୟ ତୋଳା ପୁଷ୍କରିଣୀ ଖୋଳା ହିସାବ ଯେତେ ପ୍ରକାର ।|
  block |ସଙ୍ଗ ଚାଟ କେତେ ସହି ନ ପାରନ୍ତି ଆନେ କରନ୍ତି ଆଦର|
  block |ସମସ୍ତଙ୍କଠାରେ ସମ ସ୍ନେହ ତାର ନାହିଁ କେହି ପରାପର ।|
  block |ଚାହାଳିରୁ ଆସି ଘରେ ଶିଳ୍ପଶାସ୍ତ୍ର ପଢ଼େ କରି ଏକ ଲୟ|
  block |କାଠ ପାଷାଣରେ ଗଢ଼ଇ ମୂରତି କେତେ ରଥ ଦେବାଳୟ।|
  block |ଦିନେ ଚାହାଳିରୁ ଫେରିଆସି ପୁଅ ଉଭା ହେଲା ମାତା ପାଶେ|
  block |ଆଖି ଥନଥନ ବଦନ ମଳିନ ତୁଣ୍ତରେ କଥା ନ ଆସେ ।|
  block |ପୁଅକୁ ଅନାଇ ମାତା ଅତି ଛନ୍ନେ ପଚାରନ୍ତି ବେଗେ ଦୁଃଖେ|
  block |କିପାଇଁରେ ଧନ ବିରସ ତୋମନ ହସ ନାହିଁ କିମ୍ପା ମୁଖେ|
  block |ଚାହାଳୀରୁ ଫେରି ଆନ ଦିନ କହୁ ହରଷରେ କେତେ କଥା|
  block |ଆଜି ତୋ ଏ ରୀତି ଦେଖି ମୋର ଭୀତି ଲଗାଇ ପରାଣେ ବଥା ।|
  block |ଦେଇଛନ୍ତି ଦଣ୍ଡ ଅବଧାନେ ଅବା ଗାଳିଦେଲେ ଆନ ଚାଟେ|
  block |ହୀନିମାନ କରି କିଏ କି କହିଲା କିବା ଦାଣ୍ତେ ବାଟେ ଘାଟେ|
  block |ଫେଡ଼ି କହ ବାବୁ ଘଟିଛି ଯା ସବୁ ତୁଟୁ ମୋ ମନୁଁ ସନ୍ଦେହ|
  block |ମୁଁ ତ ଜାଣେ ତୋର ଗୁଣ ଆଚରଣେ ସମସ୍ତେ କରନ୍ତି ସ୍ନେହ ।|
  block |କାନ୍ଦ କାନ୍ଦ ହୋଇ କିପାଇଁରେ ବାଇ କଥା ନ ଆଣୁଛୁ ମୁଖେ|
  block |ନ ଜାଣୁ କି ବାବୁ ତୋ ଏ ଭାବ ଦେଖି ବଜ୍ର ପଡ଼ଇ ମୋ ବୁକେ|
  block |ଲକ୍ଷେ ଦେବଦେବୀ ପାଦ ସେବି ସେବି ପାଇଛିରେ ତତେ ଧନ|
  block |କେତେ ମରି ମରି ରଙ୍କୁଣୀ ସଙ୍ଖାଳି ତୁ ମୋର ଜୀବଜୀବନ ।|
  block |ତତେ ଚାହିଁ ସିନା କାଟୁଛି ମୁଁ ଦିନ ଏକାକିନୀ ଏତେ କାଳ|
  block |କହ ମନକଥା ମୋ କୁଳଚନ୍ଦ୍ରମା ଭିକାରିଣୀ ଗଳାମାଳ ।|
  block |ମାତା ଆଶ୍ୱାସନା ପାଇ ପଛେ ପୁଅ ତେଜିଣ ମନୁଁ ସନ୍ତାପ|
  block |କହ ମା ସତେ କି ଅଛି ଆମ କୁଳ କହ କିଏ ସେ ମୋର ବାପା|
  block |କହନ୍ତି ଜନନୀକେବେ ତ ଏ କଥା ପଚାରି ନ ଥିଲୁ ଥରେ|
  block |ଚାହାଳିରୁ ଆସି କିପାଁ ବାବୁ ଆଜି ପଚାରୁ ଏଡ଼େ କାତରେ|
  block |କହେ ପୁଅ ଆଜି ଚାହାଳିରେ ଚାଟେ କହିଲେ ମତେ ଯେ କଥା|
  block |ଲାଜ ଅପମାନେ ଗଲି ମୁହିଁ ସଢ଼ି ଟେକି ନ ପାରିଲି ମଥା ।|
  block |ଚାହାଳୀରେ ଯେବେ ଲେଖୁଥିଲି ପାଠ ଗୋଟାଳି ମୋ ଗଲା ଗଡ଼ି|
  block |ନିକଟ ପିଲାକୁ କହିଲି ହେ ଭାଇ ବଢ଼ାଇ ଦିଅ ସେ ଖଡ଼ି।|
  block |ମୋ କଥାରେ ସେ ତ ଦେଲା ନାହିଁ ଖଡ଼ି କହି କଲା ଉପହାସ|
  block |ଭାଇ ଡାକି ଆଜ୍ଞାଦିଏ ଅବାବୁଆ ଏହାର କେଡ଼େ ସାହାସ|
  block |ନ କହିଣ କିଛି ଅଳପେ ହସିଲେ ତହିଁ ଆନ ପିଲାମାନେ|
  block |ଲାଜେ ମଥା ପୋତି ଗୋଟାଳି ଉଠାଇ ଆଣି ବସିଲି ମୋ ଥାନେ।|
  block |ନ କରି ସଙ୍କୋଚ ଫେଡ଼ି ସତକହ ଛୁଇଁକରି ଏ ମୋ ଦେହ|
  block |ଆମ କୁଳକଥା କାହାନ୍ତି ମୋ ପିତା ଯାଉ ମୋ ଭ୍ରମ ସନ୍ଦେହ ।|
  block |କୋପେ ଜରଜର ଜନନୀ ସତ୍ବର ଭାଷନ୍ତି ଉଚ୍ଚେ ବଚନ|
  block |କିଏ ସେହୁ ପିଲା ଦେଲା ଏହିପରି ଅପମାନ ଅକାରଣ|
  block |ତା ମା ଏଡ଼େ ସତୀ ମୋ ପୁଅକୁ ପୁଣି କହେ ସେ ଅଣବାବୁଆ|
  block |ତା କଥାରେ ଛଳ କରି କିବା ଫଳ ସେ ବି ତ ଅଜ୍ଞାନ ଛୁଆ ।|
  block |ବୁଢ଼ା ବୁଢ଼ୀମାନେ କହୁଥାନ୍ତି ଯାହା ଶୁଣିଛି ମୁଁ ପିଲାବେଳେ|
  block |ପୂରୁବ ପୁରୁଷ ଯଶ ପଉରୁଷ ବୁଝ ବାବୁ ଏଥୁଁ ହେଳେ ।|
  block |ସୃଷ୍ଟି ଆଦ୍ୟକାଳୁଁ ବିଶ୍ୱକର୍ମା ତହୁଁ ଆମ କୁଳ ଉତପତ୍ତି|
  block |ଏ କୁଳର ବଡ଼ବଡ଼େ ରଖିଛନ୍ତି କେତେ ଅକ୍ଷୟ କୀରତି।|
  block |ଇନ୍ଦ୍ରଦ୍ୟୁମ୍ନ ରାଜା ତୋଳାଇଲେ ଯେବେ ଶ୍ରୀକ୍ଷେତ୍ରେ ବଡ଼ ଦେଉଳ|
  block |ହକାରିଣ ନାନା ଦେଶୁଁ କାରିଗର କରାଇଲେ ଆଗେ ଠୁଳ।|
  block |ପରଖି ସକଳେ ଯୋଗ୍ୟ ଶିଳ୍ପୀ ବାଛି ଲଗାଇଥିଲେ ସେ କାମ|
  block |ତୋ ପୂର୍ବପୁରୁଷେ ଶିରେ ଦେଲେ ଶାଢ଼ୀ ପୂଣ୍ୟ ଳାଚଳଧାମେ ।|
  block |କେତେ କାଳ ଅନ୍ତେ ସେ ମନ୍ଦିର ଯେବେ ସଂସ୍କାର କଲେ ଯଯାତି|
  block |ତୋ ପୂର୍ବପୁରୁଷେ ସେତେବେଳେ ତହିଁ ରଖିଥିଲେ ବଂଶଖ୍ୟାତି।|
  block |ଶେଷେ ସେ ଦେଉଳ ତୋଳାଇଲେ ପୁଣି ଶ୍ରୀ ଅନଙ୍ଗଭୀମ ରାଏ|
  block |ଉତ୍କଳେ ଅକ୍ଷୟ କୀର୍ତ୍ତିସ୍ତମ୍ଭ ପ୍ରାଏ ଶୋଭେ ଯାହା ଆଜିଯାଏ ।|
  block |ଦିନେ ଗଲେ ମତେ ଯୁଗ ପରି ଲାଗେ ମରୁଛି ମୁଁ ଭାଳି ଭାଳି|
  block |ରହିଅଛି ସିନା ତୋ ମୁହଁ ଅନାଇଁ ତୁ ମୋ ନୟନ ସଙ୍ଖାଳି ।|
  block |ଏହିପରି କଥା କହୁଁ କହୁଁ ମାତା ହୋଇଲେ ଅତି ବିକଳ|
  block |ତଳେ ମୁହଁ ପୋତି ବିଳପିଲେ ସତୀ ବହେ ଅଶ୍ରୁ ଅବିରଳ ।|
  block |କିପାଇଁ କହ ମା କାନ୍ଦୁଛୁ କାତରେ ଚକିତେ ପଚାରେ ପୁଅ|
  block |ବସି ମାତାକୋଳେ ବସନ ଅଞ୍ଚଳେ ପୋଛେ ତାଙ୍କ ନେତୃ ଲୁହ ।|
  block |କାହାନ୍ତି ମୋ ବାପା କେତେ ଦିନ ହେଲା କି କାର୍ଯ୍ୟେ ଗଲେ ସେ କାହିଁ|
  block |କେତେ ଦୂର ପଥ ଏଥୁଁ ସେ ରାଇଜ ମୁଁ କି ନ ପାରିବି ଯାଇ|
  block |ନ ଆସେ କି ତହୁଁ ବାରତା ଏଠାକୁ ଅଛନ୍ତି ଟିକି ସେ ଭଲେ|
  block |ଯିବାର ଉପାୟ କହ ମା ତୁରିତେ ବାର୍ତ୍ତା ଆଣିବି ମୁଁ ଗଲେ ।|
  block |ପୁଅର ମଧୁର କୋମଳ ବଚନେ ମାତା ପାଇଲେ ଆଶ୍ବାସ|
  block |ଚୁମ୍ବି ପୁତ୍ରମୁଖ କହନ୍ତି ଆହ୍ଲାଦେ ପକାଇ ଦୀର୍ଘ ନିଶ୍ୱାସ ।|
  block |ମରିଯାଏଁ ମୁଁ ଲୋ କି ବିକଲେ ଲୁହ ପୋଛି ଦିଅଇ ମୋ ଧନ|
  block |ଏହି ଭରସାରେ ବାର ବର୍ଷ ହେଲା ରହିଛି ଧରି ଜୀବନ।|
  block |ବାର ବର୍ଷ ହେଲା ଯାଇଛନ୍ତି ବାପ ଦେଉଳ ଗଢ଼ିବା ପାଇଁ|
  block |ତୋଳାଉଛନ୍ତି ଯା ନରସିଂହ ଦେବ ଗଜପତି ନରସାଇଁ।|
  block |ଚନ୍ଦ୍ରଭାଗା ତିର୍ଥେ ସାଗରପନ୍ତାରେ ଗଢ଼ାହେଉଛି ଦେଉଳ|
  block |କହିଛନ୍ତି ରାଜା କଳା କଉଶଳେ ବିଶ୍ୱେ ସେ ହେବ ଅତୁଳ।|
  block |ଶିବାଇ ସାଁ ତରା ପୁରତ ପଧାନ ବିଶ୍ୱକର୍ମା କୁଳ ରାଇ|
  block |ଭଲ କାରିଗର ବାଛିଲଗାଇଲେ କାମେ ବାରଶ ବଢ଼ାଇ ।|
  block |ସେହି ଡାକରାରେ ଗଲେ ଯେ ତୋ ପିତା ବାହୁଡ଼ି ନାହାନ୍ତି ଘରେ|
  block |ସେତେବେଳେ ତୁ ମୋ ଗର୍ଭେ ଚାରି ମାସ ଜନ୍ମିଲୁ ଛ ମାସ ପରେ ।|
  block |କହୁଥିଲେ ଲୋକେ ହେବ ସେ ଦେଉଳ ଧର୍ମଦେବତାଙ୍କ ରଥ|
  block |ପୂର୍ବେ ଦୁର୍ଗ ରୂପେ ଉତ୍କଳର ପୁଣି ଓଗାଳିବ ସିନ୍ଧୂପଥ ।|
  block |ଧର୍ମଦେବତାଙ୍କ ଦେଉଳରେ ବାପ କରୁଛନ୍ତି ବୋଲି କାମ|
  block |ସୁମରିଣ ତାଙ୍କୁ ଶରଧାରେ ଦେଲି ଧର୍ମପଦ ତୋର ନାମ ।|
  block |ଦେଖି ନାହିଁ ତୀର୍ଥ ଶୁଣିଛି କେବଳ ସାତ ଥର ଯିବ ଗଙ୍ଗା|
  block |ଥରେ କେହି ଯେବେ ଯିବ ଚନ୍ଦ୍ରଭାଗା ମୁହଁ ପଡ଼ିଯିବ ରଙ୍ଗା ।|
  block |ଯିବା ଦିନୁଁ ବାପ ବାର ବର୍ଷ ହେଲା ପାଇ ନାହିଁ ମୁଁ ବାରତା|
  block |ତାଙ୍କ ଲାଗି ନିତି ପନ୍ଥାଇ ବସାଇ ପୂଜଇ ପନ୍ଥଦେବତା ।|
  block |ଅଖଣ୍ଡଳ ଜାଳି ଗ୍ରାମଦେବତାଙ୍କ ପାଦେ ପଡ଼େ ଅନୁକ୍ଷଣ|
  block |ରବିବାରବ୍ରତ ପାଳି ମୁଁ ପଶିଛି ଧର୍ମଦେବତା ଶରଣ ।|
  block |କହେ ପୁଅ ତହୁଁଯିବି ଚନ୍ଦ୍ରଭାଗା କରିବି ବାପାଙ୍କୁ ଦେଖା|
  block |ଆଣିବି ତାଙ୍କର କୁଶଳ ବାରତା ତାଙ୍କ ନିଜ ହାତଲେଖା ।|
  block |ମୋ ନେତ୍ରପିତୁଳି ଛାଡ଼ି କିରେ ତତେ ପାରିବି ମୁଁ କ୍ଷଣେ ବଞ୍ଚି|
  block |ମୋ ଅନ୍ଧାର ଘରେ ତୁ ଏକା ପ୍ରଦୀପ ମୋ ହୃଦସିନ୍ଧୁକକଞ୍ଚି ।|
  block |ଆହୁଲା ତୁ ମୋର ଜୀବନବୋଇତେ ଅନ୍ଧର ଅଶ୍ରାଲଉଡ଼ି|
  block |ତୋ ବିନେ ନ ଚଳି ଯିବି ସିନା ବାବୁ ଶୋକସିନ୍ଧୁଜଳେ ବୁଡ଼ି ।|
  block |କହେ ପୁଅ ପୁଣି ବଳାଇ ସାଦରେଯିବି ନିଶ୍ଚେ ବାପ ପାଶ|
  block |ମନ ତୋଷେ ମା ଗୋ ଦିଅ ଅନୁମତି ଫେରିବି ନ ପୂରୁ ମାସ ।|
  block |ବାପ ସଙ୍ଗେ ତହିଁ ଦେଖିବି ସୁଯୋଗ୍ୟ ଜାତିପୁଅ ଶତ ଶତ|
  block |ଦେଖିବି କିପରି ଗଢ଼ା ହେଉଅଛି ଧର୍ମଦେବତାଙ୍କ ରଥ ।|
  block |ଚନ୍ଦ୍ରଭାଗା ତୀର୍ଥେ ସ୍ନାନ କରି ସୁଖେ ଦେଖିବି ସୂର୍ଯ୍ୟଉଦୟ|
  block |କର ନାହିଁ ଭୟ କହ ମା ବାପାଙ୍କୁ ଦେବି ମୁଁ କି ପରିଚୟ|
  block |କହନ୍ତି ମାବାବୁ ଯିବା ଲାଗି ଯେବେ କରିଅଛୁ ଦୃଢ଼ପଣ|
  block |କିମ୍ପା ନିବାରିବି ନିବାରଣେ ସିନା ହେବ ତୋ ମନେ କଷଣ ।|
  block |ଦେଖି ବାପ ତତେ ହେବେ ହରଷିତ ହୃଦେ ତୁ ଯିବୁ ପରତେ|
  block |ଦେଖିବୁ ଆବର ଓଡ଼ିଆଶିଳ୍ପୀର ଅଦ୍ଭୁତ କର୍ମ ଜଗତେ ।|
  block |ବୟସରେ ତୁହି ହେଲେ ହେଁ ବାଳୁତ ବୁଦ୍ଧି ତୋର ସୁକୁମାର|
  block |ବୁଝାଇ ବିଶେଷେ କହିବି ମୁଁ କିସ କର ଯାହା ତୋ ବିଚାର ।|
  block |କହିଲେ ଆବର ବାପ ନାମ ତାର ଭୂମିରେ ସେ ଦେଇ ଲେଖି|
  block |ବାପ ପୁଅଙ୍କର ହେବ ଚିହ୍ନାଚିହ୍ନି ହେବା ମାତ୍ରେ ଦେଖାଦେଖି ।|
  block |ତୋ ରୂପ ଆକୃତି ପିତୃପ୍ରତିକୃତି ଏକା ଛାଞ୍ଚେ ଯେହ୍ନେ ଢଳା|
  block |ନେତ୍ରେ ନାସା ଆସ୍ୟ ଲଲାଟେ ପ୍ରକାଶ ବାପମୁଖ ଷୋଳକଳା ।|
  block |ନୟନେ ନୟନ ହେଲେ ଭେଟାଭେଟି ହେବ ପରାଣ ମିଳନ|
  block |ଯେ ଯାହାର ତାକୁ ଲୋଡ଼େ ସେ ସହଜେ କରିବାକୁ ଆଲିଙ୍ଗନ ।|
  block |ତଥାପି ନ ବଳେ ମନ ତତେ ଏକା ଛାଡ଼ିବାକୁ ଏତେ ଦୂର|
  block |ନ ଡର ଲୋ ବୋଉ ସଙ୍ଗେ ଯିବ ମୋର ଘର ବଳିଆ କୁକୁର ।|
  block |ବଳିଆ ବାପାଙ୍କୁ ନ ଚିହ୍ନିଲେ ତାକୁ ବାପା ଚିହ୍ନିବେ ନିଶ୍ଚୟ|
  block |ଗ୍ରାମ ନାମ ମୋର ଜନମବୃତାନ୍ତ କହିଦେବି ପରିଚୟ ।|
  block |ମରିଯାଏ ଆହା ମୋ ଧନମାଳୀର କେଡ଼େ ବୁଦ୍ଧି କି ସାହସ|
  block |ଜଗନ୍ନାଥେ କୃପାକଲେ ତୁ ରଖିବୁ କୁଳଗଉରବ ଯଶ ।|
  block |ତ୍ରୟୋଦଶୀ ତିଥି ଶୁଭବେଳ ଦେଖି ପୁଅ କଲା ଅନୁକୂଳ|
  block |ଜାଗୁଳାଈ ପୂଜି କାନିରେ ଜନନୀ ବାନ୍ଧିଲେ ପ୍ରସାଦଫୁଲ ।|
  block |ସ୍ୱାମୀ ଲାଗି ପୁଣି ବାଡ଼ିବରକୋଳି ଦେଲେ ଯାଉଁଳିରେ ବାନ୍ଧି|
  block |କହିଲେଏଥିରେ ବାପାଙ୍କ ଶରଧା ନେବୁ ଯତନେ ସମ୍ପାଦି ।|
  block |ବଳିଆ ସଙ୍ଗତେ ବାଡ଼ିବରକୋଳି ହେବ ଆନ ପରିଚୟ|
  block |ଲକ୍ଷ୍ମୀ ନରସିଂହ ଶ୍ରୀଦୁର୍ଗା ମାଧବ ହୁଅନ୍ତୁ ତୋର ଆଶ୍ରୟ ।|
  block |ବୀର ଧର୍ମପଦ ମାତା ଆଶୀର୍ବାଦ ଘେନି ହୋଇଲା ବାହାର|
  block |ଯାଏ ପୂର୍ବ ମୁଖେ ବଳିଆ କୁକୁର ଚାଲେ ପଛେ ପଛେ ତାର।|
  block |ଅପନ୍ତରା ବାଟ କେତେ ବେଣାପାଟ ବନ ବିଲ ନଦୀ ସର|
  block |ଚାଲେ ଧର୍ମପଦ ନ ଗଣି ବିପଦ ଦିବା ନିଶି ନିରନ୍ତର ।|
  block |ଗୁଡ଼କଙ୍କ ପଛେ ଗୋଡ଼ାଏ ଉତ୍ସାହେ ବଳିଆ ଧାଏଁ ତା ପଛେ|
  block |ଚନ୍ଦ୍ରଭାଗାଯାତ୍ରୀ ଧର୍ମପଦ ବୋଲି ଲେଖେ କାହିଁ ବାଟ ଗଛେ ।|
  block |ପଚାରି ପଚାରି ଚନ୍ଦ୍ରଭାଗା ତୀର୍ଥେ ହେଲା ଯାଇଁ ପରବେଶ|
  block |ଲାଗିଛନ୍ତି ଯହିଁ ବାରଶ ବଢ଼ାଇ ବିଶ୍ରାମ ନାହିଁ ନିମେଷ ।|
  block |ଦିନ ରାତି ଯହିଁ ଜଣା ନ ପଡ଼ଇ ମୁଖରିତ ନିରନ୍ତର|
  block |ଭୋଜନ ଶୟନ ଛାଡ଼ି ଲାଗିଛନ୍ତି ପ୍ରାଣପଣେ କାରିଗର ।|
  block |ବାରବରଷର ସରଳ ବାଳକ ସେ ଅଚିହ୍ନା ସ୍ଥାନେ ଏକା|
  block |ଚକିତେ ଚୌଦିଗେ ଅନାଇଁ ଚିନ୍ତିତ ବାପର ନପାଇ ଦେଖା ।|
  block |ବିଚାରେକାହାକୁ ପଚାରିବି ଏଥି କିଏ ବା ଦେବ ଉତ୍ତର|
  block |ସର୍ବେ କର୍ମେ ରତ ଏକକୁ ଆରେକ ଚାହିଁବାକୁ ନାହିଁ ତର ।|
  block |ଅବସର ବୁଝି କୋଳି ବିକ୍ରି ବ୍ୟାଜେ ବୁଲେ ସେ ଜନ ଗହଳେ|
  block |ରସାଳ ପୃଥୁଳ ସେ ବଦରି ଫଳ ଯେ ଦେଖେ ତା ମନ ବଳେ ।|
  block |ଜଣେ କେହି ଶିଳ୍ପୀ ଘର କଥା ଭାବି ମରମେ ଆହତ ଅତି|
  block |କହେ ମୋବାଡ଼ିରେ ଫଳୁଥିବ ଆହା କେତେ କୋଳି ଏହି ମତି ।|
  block |କୋଳିବିକା ପିଲାମୁହଁକୁ ଅନାଇଁ କିଛି ନ ପାରଇ କହି|
  block |ନ ଜାଣେ ଅପୂର୍ବ ବାତ୍ସଲ୍ୟମମତା କିମ୍ପା ହୃଦେ ଉପୁଜଇ ।|
  block |ବାଳକ ବଚନ ଶୁଣି କୁତୂହଳେ ପୂଲକେ ପୂରେ ପରାଣ|
  block |କୁକୁରକୁ ଦେଖି ଅନ୍ତର ଇଙ୍ଗିତେ କରେ ସେ ସତ୍ୟ ପ୍ରମାଣ ।|
  block |ଗ୍ରାମ ନାମ ଆଦି ପଚାରି ପାଇଲା ଯେବେ ପୁତ୍ରପରିଚୟ|
  block |ବାଳକବଦନ ଚୁମ୍ବିଲା ସେନେହେ ଚରଣେ ନମେ ତନୟ ।|
  block |ବାପ ପୁଅ ବେନି ଗଲେ ବସା ଘରେ ପକାଇଲେ କେତେ କଥା|
  block |କହେ ଶିଳ୍ପୀବେଗେ ଯାଉଛି କାମକୁ ନ ଗଲେ ନ ରହେ ମଥା ।|
  block |କିମ୍ପା ଏ ଉଦ୍‌ବେଗ ପାଇ ମନେ ଖେଦ ପଚାରେ କାତରେ ପୁଅ|
  block |ବୃଦ୍ଧ ଶିଳ୍ପୀ ମୁଖେବଚନ ନ ସ୍ଫୁରେ ନୟନୁଁ ବହଇ ଲୁହ ।|
  block |କ୍ଷଣକ ଅନ୍ତରେ କହେ ବୃଦ୍ଧ ପୁଣିଥିଲା ମୋ ପୂର୍ବ ସୁକୃତ|
  block |ଅନ୍ତକାଳେ ତୋତେ ଦେଖି ଏଥି ବାବୁ ହେଲି ଏବେ କୃତକୃତ୍ୟ ।|
  block |ବାର ବର୍ଷ ହେଲା ଲାଗିଲାଣି କାମ ମୁଦା ନ ହେଲା ଦେଉଳ|
  block |କାଳଅତିକ୍ରମେ ରାଜା ନରସିଂହ ଦାରୁଣ ଦୁଃଖେ ଆକୁଳ ।|
  block |ଦୁଇ ଦିନ ମଧ୍ୟେ ପୂରିବ ଦେଉଳ ନ ରହିବ କିଛି ଶେଷ|
  block |ନ ହେଲେ କାଟିବି ବଢ଼ାଇଙ୍କ ମୁଣ୍ଡ ହୋଇଛି ରାଜା ଆଦେଶ ।|
  block |ଦୁଇ ଦିନୁଁ ଦିନେ ହେଲାଣି ଅତିତ ଆଉ କାଲି ଦିନ ବାକୀ|
  block |ନିରାଶେ କାତର ସର୍ବେ କାରିଗର କାମକୁ ନ ପାଏ ଆଖି ।|
  block |ନଦୀଗର୍ଭେ ହେଲା ଦେଉଳ ପତନ ରହିଲା ତହିଁ କି ଦୋଷ|
  block |କେଜାଣି କାହାର ଅପରାଧେ ଅବା ଗ୍ରହରାଜ କଲେ ରୋଷ ।|
  block |କଲେ ଯେତେ ଯତ୍ନ ନ ପୂରେ ଦେଉଳ ନ ବସେ ଦହିନଉତି|
  block |ଉପାୟ ନ ଦେଖି କାରିଗରଙ୍କର ହଜିଲାଣି ବୁଦ୍ଧି ବୃତ୍ତି।|
  block |ଛାମୁରୁ ଆଦେଶ ମନ୍ଦିର ମୁକୁଟେ ହେବ ଚୁମ୍ବକ ଖଚିତ|
  block |ପ୍ରଭାବେ ଯାହାର ମହୋଦଧିବକ୍ଷେ ନ ଯିବ ଶତ୍ରୁ ବୋଇତ।|
  block |ବାରଶ ବଢ଼ାଇ ଏକୁଁ ଏକ ସର୍ବେ ଶିଳ୍ପବିଦ୍ୟାବିଶାରଦ|
  block |ଗଢ଼ିଛନ୍ତି କେତେ ଦେଉଳ ଅଟାଳି ସେତୁ ଦୁର୍ଗ ଜନପଦ ।|
  block |ଯେଝା ବୁଦ୍ଧିବଳେ ଗଡ଼ନ୍ତି ପଥର ଖସି ସବୁ ପଡ଼େ ତଳେ|
  block |ଦେଉଳ ମୁଦିବା ବୁଦ୍ଧି ନ ଦିଶଇ ନିରସ୍ତ ଏବେ ସକଳେ।|
  block |ଆଜି ନିଶି ଶେଷେ କାଲି ପ୍ରଭାତରେ ହୋଇବ ରବିଉଦୟ|
  block |ପର ଦିନ ରବି ଉଇଁଣ ଦେଖିବେ ବାରଶ ବଢ଼ାଇ କ୍ଷୟ ।|
  block |ଆଜି ସଞ୍ଜବେଳେ କରିବେ ବିଚାର ବସି ସବୁ କାରିଗର|
  block |ଯାଉଛି ମୁଁ ତେଣେ ରହି ଏଥି ବାବୁ ନିଶ୍ଚିନ୍ତେ ବିଶ୍ରାମ କର।|
  block |ବାପର ବିଷାଦ ଦେଖି ଧର୍ମପଦ ଆଶ୍ଚର୍ଯ୍ୟେ କହଇ ବାଣୀ|
  block |ସତେ ନରସିଂହ ମହାରାଜା ଦେବ ବାରଶ ବଢ଼ାଇ ହାଣି|
  block |ଉତ୍କଳର ଶିଳ୍ପୀ କୁଳସୁପ୍ରସିଦ୍ଧ ଦକ୍ଷ କାରିଗରଗଣ|
  block |ମିଳୁଛନ୍ତି ଯହିଁ ସେ କାର୍ଯ୍ୟ କି କେବେ ରହିପାରେ ଅପୂରଣ|
  block |ନ ଥିଲେ ଆପତ୍ତି ଦିଅ ଅନୁମତି ସଭାସ୍ଥଳେ ଯିବା ପାଇ|
  block |ଶିଳ୍ପଗୂଢ଼ ପ୍ରଶ୍ନ ଶୁଣିବି ଦେଖିବି ବାର ଶତ ଜାତି ଭାଇ ।|
  block |ବାପ ପୁଅ ବେନି ତତକ୍ଷଣେ ତହୁଁ ଚଳିଗଲେ ସଭାସ୍ଥଳେ|
  block |କଲେ ତର୍କ ଯୁକ୍ତି ଉକ୍ତି ପ୍ରତିଉକ୍ତି ସେଝା ବୁଦ୍ଧି କଉଶଳେ ।|
  block |ରଥ ଦେବାଳୟ ଗଠନନିର୍ଣ୍ଣୟ ଚୁମ୍ବକର ତତ୍ତ୍ୱମାନ|
  block |ବୃଦ୍ଧ ଶିଳ୍ପୀଗଣେ କଲେ ଆଲୋଚନା ଦେଖାଇ ଶାସ୍ତ୍ରପ୍ରମାଣ ।|
  block |ରାତି ଅଧଯାଏ ଚାଲିଲା ବିଚାର ନହେଲା କିଛି ମୀମାଂସ|
  block |ଉପାୟ ନ ପାଇ ବାରଶ ବଢ଼େଇ ଛାଡ଼ିଲେ ପରାଣ ଆଶା ।|
  block |ଯୋଡ଼ି କର ବେନି ସବିନୟ ବାଣୀ କହେ ଶେଷେ ଧର୍ମପଦ|
  block |ନୀଳାଚଳେ ଯେବେ ସତ୍ୟ ଜଗନ୍ନାଥ ନ ହେବେ କିଛି ଆପଦ।|
  block |ଏକାମ୍ରକାନନେ ସତ୍ୟେ ପ୍ରତିଷ୍ଟିତ ଯେବେ ପ୍ରଭୁ ଲିଙ୍ଗରାଜ|
  block |ନ ସହିବ କେବେ ନିନ୍ଦା ଅପଖ୍ୟାତ ଉତ୍କଳ ଶିଳ୍ପୀ ସମାଜ ।|
  block |ଯାଗାନଳୁଁ ଯେବେ ସତ୍ୟ ବେଦମନ୍ତ୍ରେ ଉଠିଥିବେ ବୀରଜାଈ|
  block |ମୁଣ୍ଡ କଟା ହୋଇ ନ ମରିବେ ଏଥି କେବେ ବାରଶ ବଢ଼ାଇ।|
  block |ଧ୍ରୁବ ପ୍ରହଲାଦ ପୁରାଣ ପ୍ରବାଦ କବିକଳ୍ପନା ନ କହ|
  block |କାଳେ କାଳେ ଶିଶୁ ଅସାଧ୍ୟ ସାଧିବ ହେଲେ ପ୍ରଭୁ ଅନୁଗ୍ରହ।|
  block |ଶୁଣିଛ ତ ସର୍ବେ ଅଭିମନ୍ୟୂ କଥା ବୀରବାଳକବିକ୍ରମ|
  block |ଶୁଣିଛ ଜନମୁଁ ଥିଲେ ଶୁକଦେବ ବ୍ରହ୍ମଜ୍ଞାନୀ ଅନୁପମ।|
  block |ଶିଶୁ ବଢ଼ି କ୍ରମେ ହୁଏ ଯୁବା ବୃଦ୍ଧ ଚତୁର ପ୍ରବୀଣ ନର|
  block |ପ୍ରଭାତ ଅରୁଣେ ଲୁଚି ରହିଥାଏ ମଧ୍ୟାହ୍ନ ତେଜ ପ୍ରଖର ।|
  block |କାଲି ଦିନ ରାତି ରହିଅଛି ବାକୀ ବିଚାରିବୁ ନାହିଁ କାଳ|
  block |ଯାହା କରିବାର ସ୍ଥିର କର ଏବେ ଆଉ ଅଧିକ ନ ଭାଳ।|
  block |ଦଇବ ବିଧାନେ ଏ ବାଳକ ଏଥି ଯଥାକାଳେ ଉପଗତ|
  block |ଛାଡ଼ିଦେବା ଏହା ହାତେ ବାକି କାର୍ଯ୍ୟ କର ସର୍ବେ ଏହି ମତ।|
  block |ଏହିପରି ବହୁ ବିଚାର ଶେଷରେ ସ୍ଥିର କଲେ ଶିଳ୍ପୀଗଣ|
  block |କରନ୍ତୁ ବାଳକ କାଲି ଦିବାଭାଗେ ଆଗେ ମନ୍ଦିର ବୀକ୍ଷଣ।|
  block |କାଲି ସନ୍ଧ୍ୟାଯାଏ ଲାଗିବା ସରବେ କାମ ନ ହେଲେ ପୂରଣ|
  block |ସମର୍ପି ଦେଉଳେ ବାର ଶତ ଶିର ବାଳକେ ଯିବା ଶରଣ।|
  block |ବାଳକେ ସରବେ କଲେ ଧନ୍ୟ ଧନ୍ୟ ଭାଜିଲା ସଭା ସେ ଦିନ|
  block |ବାରଶ ବଢ଼ାଇ ଲାଗିଲେ କାମରେ ନିରାଶେ ମୁଖ ମିଳିନ।|
  block |ତହିଁ ଆରଦିନ ଧର୍ମପଦ ଦେଖେ ଦେଉଳ ଗଠନ ରୀତି|
  block |ପରଖେ ପତନ ପୀଢ଼ ଖମ୍ବ କୋଣ ଆଦ୍ୟା ପ୍ରାନ୍ତ ଅବସ୍ଥିତି ।|
  block |ବାରଶ ବଢ଼ାଇ ଲାଗିଛନ୍ତି କାମେ କରି ପ୍ରାଣ ପ୍ରାୟଶ୍ଚିତ୍ତ|
  block |ଚାହୁଁ ଚାହୁଁ ଦିନ ହେଲା ଅବସାନ ରବି ହେଲେ ଅସ୍ତିମିତ।|
  block |ନ ସରିଲା କାମ ନ ଦିଶଇ ଆଶା ରାତି ମଧ୍ୟେ ପୂରିବାର|
  block |ବାରଶ ବଢ଼ାଇ ମୁଣ୍ଡେ ହାତ ଦେଇ ବସିଲେ ତେଜି ଆହାର।|
  block |କହେ ଧର୍ମପଦ “ଆଜ୍ଞା ହେଲେ ମତେ କାମେ ଦେବି ଏବେ ହାତ|
  block |ପ୍ରଭୁ ଦୟା କଲେ ପୂରିବ ଦେଉଳ ନ ହେଉଁ କାଲି ପ୍ରଭାତ।|
  block |ବାରଶ ବଢ଼ାଇ କଲେ ଧନ୍ୟ ଧନ୍ୟ ଦେଲେ ସର୍ବେ ଆଶୀର୍ବାଦ|
  block |“ଯାଅ ବାବୁ ଯାଅ ବିଳମ୍ବ ନ କର କହି କଲେ ଉଚ୍ଚ ନାଦ।|
  block |“ରହୁ କୁଳମାନ ପୂରୁ ନରସିଂହ ନୃପତି ମନ କାମନା|
  block |ବାର ବରଷର ବଢ଼ାଇ ପୁଅର ହେଉ କୀରତି ଘୋଷଣା ।|
  block |ଆରମ୍ଭିଲା କାମ ଦେଉଳ ଶିଖରେ ଏକ ଲୟେ ଧର୍ମପଦ|
  block |ଆଶାର ଆନନ୍ଦେ କାରିଗରେ ଏଣେ ଆଶଙ୍କା କଲେ ଆପଦ।|
  block |ବାଳକ କରଣୀ ନିଶ୍ଚେ ଯିବେ ଜାଣି ନରସିଂହ ଗଜପତି|
  block |ଏ ବାଳକ ମୁଣ୍ଡେ ବନ୍ଧା ହେବ ଶାଢ଼ୀ ଘଟିବ ଆମ ବିପତ୍ତି।|
  block |ଯଥା ସମୟରେ ପୂରିବ ଦେଉଳ ଏହି ମାତ୍ରା ଆଶ୍ୱାସନା|
  block |ପରାଣଭୟରେ ସବୁ କାରିଗରେ କରନ୍ତି ନାନା ଭାବନା ।|
  block |ବସି ଏକଠାଇଁ ବାରଶ ବଢ଼ାଇ ଆତଙ୍କେ କାଟନ୍ତି ନିଶି|
  block |ଏହି ସମୟରେ ପୂରିଲା ଦେଉଳ ଅଗ୍ରକୁମ୍ଭ ଗଲା ଦିଶି।|
  block |ହରଷବିଷାଦେ ଚାହିଁଲେ ସକଳେ ନିରେଖି ଦେଉଳେ ଚୂଳେ|
  block |ରାତି ଥାଉଁ ଥାଉଁ ଓହ୍ଲାଇ ମିଳିଲା ଧର୍ମପଦ ତାଙ୍କୁ ତୁଲେ।|
  block |ଦେଖି କାରିଗରେ କରନ୍ତି ପ୍ରଶଂସା ନାହିଁ କାହା ମନେ ସୁଖ|
  block |ପଚାରେ ବାଳକକି ପାଇଁ ଦିଶନ୍ତି ଆପଣା ସର୍ବେ ବିମୁଖ।|
  block |ଦରବିକସିତ କମଳ ସରସେ କିପାଁ ହିମ ବିନ୍ଦୁପାତ|
  block |ଉଲ୍ଲସିତ ପ୍ରାଣେ କାହୁଁ କି କାରଣେ ଅକସ୍ମାତେ କଷାଘାତ|
  block |ଜଣେ ବୃଦ୍ଧ ଶିଳ୍ପୀ କହନ୍ତି ନିରୋପି ସମସ୍ତଙ୍କ ମନକଥା|
  block |“ପୂରିଲା ଦେଉଳ ‘ହେବ ତୁମ ଯଶ ନ ରହିବ ଆମ ମଥା ।|
  block |ନ ଶୁଣୁ ଅଧିକ କହଇ ବାଳକ ମୋର ସେ ଯଶେ କି ଫଳ|
  block |ଯେବେ ଶିଳ୍ପୀକୁଳ ବାର ଶତ ଫୁଲ ଝାଉଁଳି ପଡ଼ିବେ ଢଳ ।|
  block |ମୁଁ ଶିଳ୍ପୀକୁଳର ଅଧମ ତନୟ ଜାତିଭାଇଙ୍କ କିଙ୍କର|
  block |ଦେଉଳ ପୂରଣେ ନାହିଁ ମୋ କରଣୀ ସେସବୁ କାର୍ଯ୍ୟ ତୁମ୍ଭର।|
  block |ଜାତିଭାଇଙ୍କର ଆଦେଶେ ସିନା ମୁଁ କଲି କାର୍ଯ୍ୟ ସମ୍ପାଦନ|
  block |ଜାତିପୁଅଙ୍କର ମୁଣ୍ଡ ଗଲେ ମୋର ଜୀବନେ କି ପ୍ରୟୋଜନ|
  block |ବାରଶ ବଢ଼ାଇ ମୋର ଜାତିଭାଇ ଜାଣ ଏ କଥା ନିଶ୍ଚୟ|
  block |ଯାହା ହେବ ହେବ କେବେ ନ ଘଟିବ ତୁମ୍ଭ ଜୀବନ ସଂଶୟ ।|
  block |କେହି ନ ଜାଣନ୍ତି ମୋ ନାମ ଏଠାରେ ନ ଜାଣିବେ କେହି ତାହା|
  block |ନ ହେଉଁ ଆଜି ଏ ରଜନୀ ପ୍ରଭାତ ଦେଖିବି ମୁଁ ନିଜ ରାହା ।|
  block |ରାତିକେ ଦେଉଳ ପୂରିଲା ଯେପରି ନ ହେବ ଲୋକେ ପ୍ରକଟ|
  block |ନ ଜାଣିଲେ ରାଜା କି ଅବା ପ୍ରଧାନ ପଡ଼ିବ କିପାଁ ସଙ୍କଟ|
  block |ପହରେ ମାତର ଅଛି ଆଉ ରାତି ଯାଅ ବାସେ ଶୁଅ କ୍ଷଣେ|
  block |ହେଉଛି ବିଦାୟ ଦଣ୍ଡବତ କରି ଜାତିଭାଇଙ୍କ ଚରଣେ ।|
  block |ଯେ ଯାହା କୁଟୀରେ ଗଲେ କାରିଗରେ ବାପ ସଙ୍ଗେ ଧର୍ମପଦ|
  block |କହେ ପୁଅଏବେ ପୁଚ୍ଛିବି କଥାଏ ମନେ ନ ଗଣ ଆପଦ ।|
  block |କହିବ ତୁରିତେ ପୁଅରେ ଦାୟ କି ବାରଶ ବଢ଼ାଇ ଦାୟ|
  block |ଏ ବିଚାରେ ହେବ ବାରଶ ବଢ଼ାଇ ତ୍ରାଣଉଦ୍ଧାରଉପାୟ ।|
  block |ବାପ ମନେ ଭାଳେ କେତେ ପାପ ଚିନ୍ତା ମୁଖେ ଉତ୍ତର ନ ଆସେ|
  block |ଉଭୟ ସଂକଟେ ପଡ଼ି ଯଥା ନର ଯାଏ ନାହିଁ କେଉଁ ପାଶେ ।|
  block |ବାପର ବିଷାଦ ଦେଖି ଧର୍ମପଦ କହେ ସୁକୋମଳ ଭାଷା|
  block |ବାରଶ ବଢ଼ାଇ ରହନ୍ତୁ ଜୀବନେ ଛାଡ଼ ଏବେ ମୋର ଆଶା ।|
  block |ଏ ଜଗତେ କାହା ପୁଅ ବା କାହାର ସମସ୍ତ ମାୟା ଭିଆଣ|
  block |ସାର୍ଥକ ଜନମ ତାର ଏକା ସିନା ପର ହିତେ ଯାର ପ୍ରାଣ ।|
  block |କହିଛନ୍ତି ମୁନିକୁଳରକ୍ଷା ଘେନି ହେବ ଯେବେ ପ୍ରୟୋଜନ|
  block |ତେଜିବ ଜଣକୁ ହେଲେ ହେଉ ପଛେ ସେ ଯେଡ଼େ ସ୍ନେହଭାଜନ ।|
  block |ନ ହୋଇ ବ୍ୟାକୁଳ ଗ୍ରାମହିତେ କୁଳ ବରଜନ୍ତି ସାଧୁଜନ|
  block |ଦେଶହିତେ ଗ୍ରାମ ଜଗତ କଲ୍ୟାଣେ କର ଦେଶ ବିସର୍ଜନ ।|
  block |ବାରଶ ବଢ଼ାଇ ଆମ ଜାତିଭାଇ ଶିଳ୍ପୀକୁଳଗଳାହାର|
  block |ପାଆନ୍ତୁ ଜୀବନ ମୋ ଜଣକ ଲାଗି ମନେ କିଛି ନ ବିଚାର ।|
  block |ତେଜ ମୋ ମମତା ହେବ ନାହିଁ ବାପା ଦେଖା ଆଉ ଏ ଜୀବନେ|
  block |ଦିଅ ଅନୁମତି କର ଆଶ୍ରୀବାଦ ବିଦା ହେବି ଏହି କ୍ଷଣେ।|
  block |କହେ ବୃଦ୍ଧ ବାବୁ ବାର ବର୍ଷ ହେଲା ଛାଡ଼ି ଆସିଅଛି ଘର|
  block |ଯେତେବେଳେ ତୁହି ହୋଇଥିଲୁ ମାତୃ ଗର୍ଭରେ ଚାରି ମାସର ।|
  block |ପୁଅ କିବା ଝିଅ ହେଲା କି ଅପତ୍ୟ କିପାଁ ଗର୍ଭ ଗଲା ନାଶ|
  block |ଭାବିବାକୁ ମତେ କେବେହେଲେ ଦଣ୍ଡେ ମିଳିନାହିଁ ଅବକାଶ ।|
  block |କି ଯୋଗରେ ବାବୁ ପହଞ୍ଚିଲୁ ଆସି କଲୁ ଅସାଧ୍ୟ ସାଧନ|
  block |ଏପରି ସୁଯୋଗ୍ୟ ପୁଅ ପାଏ କିରେ ଅଳପ ଭାଗ୍ୟରେ ଜନ|
  block |ବିଜୁଳି ପରାୟେ ଝଟକି ନିମିଷେ ଏବେ ଲୁଚିଯିବୁ କାହିଁ|
  block |ଏଡ଼େ ଭାଗ୍ୟର କି ଏହି ପରିମାଣ ଏହା କି ମୁଁ ଥିଲି ଦାହି|
  block |କେଉଁ ଜନ୍ମେ କାହା ଖାଇବା ପତରେ ପକାଇଥିଲି ମୁଁ ଧୂଳି|
  block |କାହା ଅଞ୍ଜଳିରୁ ଧନ ହରି ନେଇ ଦେଲି ତା ହାତେ ଶାଙ୍କୁଳି|
  block |ଅପାର ପାତକେ ପୂରି ରହିଅଛି ମୋ ପ୍ରାରବ୍ଧ କର୍ମବନ୍ଧ|
  block |ପଲକେ ମୋ ପଥ ଉଜଳି ନୋହିଲେ କିପାଁ ଯିବୁ କରି ଅନ୍ଧ|
  block |ବାରଶ ବଢ଼ାଇ ଆମ ଜାତି ଭାଇ ନୁହନ୍ତି ମୋ ପ୍ରୟୋଜନ|
  block |କୁଳଗଉରବ ସଦା ରହିଥିବ ଥିଲେ ତୋ ପରି ନନ୍ଦନ ।|
  block |ଯାର ଗୁଣରାଶି ଜଗତେ ପ୍ରକାଶି ରଖେ ଜାତିକୁଳ ମାନ|
  block |ସେପରି ଗୋଟିକ ସଙ୍ଗତେ ନୁହନ୍ତି ଆନ କୋଟିଏ ସମାନ ।|
  block |ତହୁଁ ପୁଅ ବେଗେ ବୋଲେ ଉଦବେଗେ ଅଧିକ ନ କହ ଆଉ|
  block |ହେଉଛି ଉଛୁର ଯିବି ଏଠା ଛାଡ଼ି ଏବେ ରାତି ଥାଉଁ ଥାଉଁ ।|
  block |କାହିଁ ଯିବୁ ବାବୁ ଫେଡ଼ି କହ ସବୁ ରହିବୁ ଟିକି ପରାଣେ|
  block |ବଞ୍ଚି ରହିଥିଲେ କେବେହେଲେ ଦେଖା କାହିଁ ହେବ କିଏ ଜାଣେ|
  block |କହେ ପୁଅ “ବାପ ଜୀବନମରଣ ଲାଗିଅଛି ଅନୁକ୍ଷଣ|
  block |ଜନମ ହୋଇଲେ ଆଗେ ଅବା ପଛେ ଅବଶ୍ୟ ହେବ ମରଣ ।|
  block |କାପୁରୁଷ ପରି ମରିବା ଜଗତେ ନୁହେ ନରପଉରୁଷ|
  block |ପରହିତ ସାଧି ମରେ ଯେ ମହୀରେ ସେହି ଏକା ସୁପୁରୁଷ ।|
  block |ମାନବ ଜୀବନ ନୁହଇ କେବଳ ବର୍ଷମାସଦିନଦଣ୍ଡ|
  block |କର୍ମେ ଜୀଏଁ ନର କର୍ମ ଏକା ତାର ଜୀବନର ମାନଦଣ୍ଡ ।|
  block |ମୁହୂର୍ତ୍ତେ ମାତର ଉଜ୍ଜ୍ୱଳ ପ୍ରଖର ଶିଖା ଟେକି ହୁତାଶନ|
  block |ଜଳି ଯେବେ କରେ ଆଲୋକ ଉତ୍ତାପ ଚଉଦିଗେ ବିତରଣ ।|
  block |ଲିଭୁ ସେ କ୍ଷଣକେ ତଥାପି ଏ ଲୋକେ ରହେ ତା ଆଦର ଯଶ|
  block |କି ଲୋଡ଼ା ତହିଁରେ ରହେ ଯେ ମହୀରେ କୁହୁଳି ସହସ୍ର ବର୍ଷ|
  block |କହିଛି ନିଶ୍ଚୟ ଏ ଜୀବନେ ଥାଉ ହେବ ନାହିଁ ଯେବେ ଦେଖା|
  block |ଜୀଇଁବା ମରିବା କିପାଇଁ ପ୍ରଚାର ସେ ଦୁଇ କଥା ତ ଏକା ।|
  block |ଏ ମୋ ବଡ଼ ଭାଗ୍ୟ ଘଟିଲା ସୁଯୋଗ ମିଳି ଏଥି ଯଥା ବେଳେ|
  block |ମୁଦିଲି ଦେଉଳ କୂଟ ଶିଳ୍ପତନ୍ତ୍ରେ ଶିଖିଲି ଯା ଶିଶୁଖେଳେ ।|
  block |ବାରଶ ବଢ଼ାଇ ମୋର ଜାତିଭାଇ ସହି ନିନ୍ଦା ଅପମାନ ।|
  block |ମଲେ ଯେବେ ଏଥି କି ସୁଖ ମୋହର କରି ମନ୍ଦିର ନିର୍ମାଣ|
  block |ବାରଶ ବଢ଼ାଇ ରକତରଞ୍ଜିତ ଯଶସନମାନଧନ|
  block |ପାଇ ରାଜଦ୍ୱାରେ କହ କି ପ୍ରକାରେ ବଢ଼ିବ ମୋ ବଡ଼ପଣ|
  block |ଶାଢ଼ୀ ବାନ୍ଧି ମୁଣ୍ଡେ ଯିବି ରାଜଦାଣ୍ଡେ ଦେଖି ଜାତିକୁଳନାଶ|
  block |କି ରଙ୍ଗେ ଚିତ୍ରିବ ଏ ଜଘନ୍ୟ ଛବି ଭବିଷ୍ୟତ ଇତିହାସ|
  block |ଦେଉଳ ଅମୁଦା ରହି ମରିଥାନ୍ତେ ଯେବେ ସବୁ କାରିଗରେ|
  block |ମୋ କର୍ମକୌଶଳେ ଲଜ୍ଜା ଅପମାନ ନ ଥାନ୍ତି ତାଙ୍କ ମୁଖରେ ।|
  block |ଉତ୍କଳର ଶିଳ୍ପୀ କୁଳ ଇତିହାସେ ନ ରହୁ ଏ କଳାଦାଗ|
  block |ତେଣୁ ସ୍ୱଚ୍ଛମନେ ଏ ଜୀବନ ଲାଗି କର ବାପା ମୋତେ ତ୍ୟାଗ ।|
  block |ଛଞ୍ଚାଣକପୋତ ଅଦ୍ଭୁତ ଚରିତ ଶୁଣିଛ ମହାଭାରତେ|
  block |ପରାଣ ବିକଳେ କପୋତବ୍ୟାକୁଳେ ମିଳିଲା ଶିବିପୁରତେ।|
  block |କାଶୀନରପତି କପୋତବିପତ୍ତି ଦେଖି ପାଇଲେ କଷଣ|
  block |ଯେବେ ଯଜ୍ଞାଗାରେ ଉଡ଼ିଣ ଆତୁରେ ପଶିଲା ପକ୍ଷୀ ଶରଣ ।|
  block |ଯାଚକଯାଚଞ୍ଜା ନ କଲେ ପୂରଣ ଯଜ୍ଞଫଳ ଯାଏ ନାଶ|
  block |ସଞ୍ଚାଣ ବଧିଲେ ହିଂସା ମହାପାପ ଆବର କରିବ ଗ୍ରାସ ।|
  block |ଉଭୟ ସଂକଟେ ନ ଦେଖି ଉପାୟ ଶିବି ରାଜା ମହାମତି|
  block |ବେନି ପକ୍ଷୀ ମଧ୍ୟେ ଉଭା ହୋଇ ସଧେ ସଞ୍ଚାଣେ କଲେ ବିନତି ।|
  block |ଦେବି ପକ୍ଷିରାଜ ଯାହା ଇଛା ମାଗ ରଖ କପୋତ ଜୀବନ|
  block |କହଇ ସଞ୍ଚାଣଲୋଡ଼ା ନାହିଁ ଧନ ମୁଁ ଯେ କ୍ଷୁଧାଅବସନ୍ନ ।|
  block |କପୋତ ଉଦ୍ଧାରେ ଉଦାର ଅନ୍ତରେ କର ଯେବେ ଅଭିଳାଷ|
  block |ନିଜ ଅଙ୍ଗୁ କାଟି ତୁଳି ଦିଅ ମୋତେ କପୋତ ସମାନ ମାଂସ।|
  block |ହରଷେ ନୃପତି ଦେଖାଇଣ ଛାତି କାଟିଦେଲେ ମାଂସ ଖଣ୍ଡେ|
  block |ପରିମାଣେ ମାଂସ କପୋତ ସମାନ ହେଲା ନାହିଁ ତୁଳାଦଣ୍ଡେ ।|
  block |ଆଉ ଖଣ୍ଡେ ପୁଣି କାଟିଲେ ନୃମଣି ସମ ନୋହିଲା ନିକିତି|
  block |ଖଣ୍ଡେ ଖଣ୍ଡେ କ୍ରମେ କଲିଜା କାଟିଲେ କପୋତେ ପ୍ରକାଶି ପ୍ରୀତି।|
  block |ନୃପଦୟାପଣ ଦେଖି ସେ ସଞ୍ଚାଣ କଲା ଶେଷେ ଜୟ ନାଦ|
  block |ତେଜିଲା କପୋତେ ଗଲା ନିଜ ପୁରେ ଦେଇ ଦିବ୍ୟ ଆଶୀର୍ବାଦ ।|
  block |କପୋତର ହିତେ ଶିବି ଶୁଦ୍ଧିଚିତ୍ତେ କରି ଏ ଆତ୍ମ ଉତ୍ସର୍ଗ|
  block |ଇହ ପରଲୋକ ଲିଭିଲେ ଅକ୍ଷୟ ଧର୍ମ ଆଦି ଚାରି ବର୍ଗ ।|
  block |ଏ ଜଗତ ବାପ ମହାମଖଣାଳ ନରନାରୀ ଯଜମାନ|
  block |ସେହି କୃତୀ ଯେହୁ ପରହିତେ କରେ ଜୀବନ ଆହୁତି ଦାନ ।|
  block |ଭୁବନବିଦିତ ଦଧୀଚିଚରିତ ପୁରାଣେ ତ ଅଛ ଶୁଣି|
  block |କହି ସ୍ୱସ୍ତି ସ୍ୱସ୍ତି ଦେଲେ ନିଜ ଅସ୍ଥି ବିଶ୍ୱହିତେ ମହାମୁନି ।|
  block |ପରହିତେ ପ୍ରାଣ ଉତ୍ସର୍ଗି ପୂରବେ କେତେ କେତେ ମହାଜନ|
  block |ଲଭିଛନ୍ତି ତ୍ୟାଗେ ପରାଣପୂର୍ଣ୍ଣତା ମରଣେ ନିତ୍ୟ ଜୀବନ ।|
  block |କୋରକିତ ପ୍ରାଣ ଫୁଟେ ପ୍ରେମସରେ ପବନେ ମିଶାଏ ବାସ|
  block |ବିଶ୍ବବ୍ୟାପୀ ରବି ଉଜ୍ଜ୍ୱଳ ଆଲୋକେ ଚାରୁ ସ୍ନିଗଧ ମନ୍ଦହାସ ।|
  block |ବାରଶ ବଢ଼ାଇ ରହିଛନ୍ତି ଚାହିଁ ଏବେ ତୁମ ମୁଖ ପ୍ରତି|
  block |ପୁତ୍ରସ୍ନେହମାୟା ତୁଟାଇଲେ ତୁମ୍ଭେ ଯିବେ ସକଳେ ବିରତି ।|
  block |ବାରଶ ବଢ଼ାଇ ମୁହଁକୁ ଅନାଇଁ ମୋ ମମତା ଏବେ ଛାଡ଼|
  block |ଜାଣ ଏ ଦେଉଳୁଁ ଗଡ଼ି ମରିଛି ମୁଁ ଭାଙ୍ଗି ମଥା ବୁକୁହାଡ଼ ।|
  block |ଚାହଁ ଏ ଦେଉଳେ ଚାହଁ ଜାତିକୁଳେ ଛାଡ଼ ମନୁ ବୃଥା କଷ୍ଟ|
  block |ବିଚାର ଜନମ ପାଇ ନାହିଁ ମୁହିଁ ହୋଇଅଛି ଗର୍ଭୁଁ ନଷ୍ଟ ।|
  block |କରୁଛ ଭାବନା ନ ହେବ ମୋ ବିନା ବଂଶରକ୍ଷା ତୁମ୍ଭ ଅନ୍ତେ|
  block |କର ହେ ବିଚାର କାହା ବଂଶ ଚିର ରହିଛି ବା ଏ ଜଗତେ|
  block |କେତେ ମହାଜନ ଅସାଧ୍ୟ ସାଧନ କରିଗଲେ କାଳବଳେ|
  block |କାହିଁ ତାଙ୍କ ବଂଶ ଅଛି ମାତ୍ର ଯଶ ଆଜିଯାଏ ମହୀତଳେ ।|
  block |ଏକର ବିନାଶେ ଅନେକ ପ୍ରକାଶେ ସୃଷ୍ଟିର ଏ ନିତ୍ୟ ବିଧି|
  block |ଏକର ଯା କ୍ଷୟ ଅନେକ ଉଦୟ ଅନେକ ଏକର ସିଦ୍ଧି ।|
  block |ବଂଶ ପଛେ ଯାଉ ଜାତି ବୃଦ୍ଧି ପାଉ ସାଧ ଏ ଉଦାର ନୀତି|
  block |କୋଣାର୍କ ଦେଉଳ ଗାଉ ଚିରକାଳ ତୁମ୍ଭ ପୁଣ୍ୟ ତ୍ୟାଗଗୀତି ।|
  block |ପରେ ଦୟାବହି ସତ୍ୟ ରକ୍ଷା ପାଇଁ ପୂର୍ବେ କେତେ କେତେ ଲୋକ|
  block |କାଟିଛନ୍ତି ନିଜ ହାତେ ପୁଅମୁଣ୍ଡ ମୁହୂର୍ତ୍ତେ ନ କରି ଶୋକ ।|
  block |ବିହିତ କରମ ମାନବ ଧରମ ବୀର ଭାବେ ଯେହୁ ସାଧେ|
  block |ସେହି ଧନୁର୍ଦ୍ଧର ରାମ ବୀରବର ଭବାର୍ଣ୍ଣବେ ସେତୁ ବାନ୍ଧେ ।|
  block |ତୁମର ମୋହର ଦେଖା ଦିନକର କିପାଁ ଏତେ ମାୟା ମୋହ|
  block |ତେଜ ମୋ ମମତା ଦେଖାଅ ବୀରତା କର ନାହିଁ ଜାତିଦ୍ରୋହ ।|
  block |କହ ମନ ସୁଖେ ନାହିଁ ପୁଏ ଦାୟେ ବାରଶ ବଢ଼ାଇ ଦାୟ|
  block |ଜଗତେ ଏ କଥା ରହୁ କାଳେ କାଳେ ନେଉଛି ଏବେ ବିଦାୟ ।|
  block |ପାହି ଆସିଲାଣି ଅନ୍ଧାର ରଜନୀ ନିର୍ମଳ ଦିଶେ ମୋ ପଥ|
  block |ଦିଅ ଆଶୀର୍ବାଦ ଘେନ ଏ ଜୀବନେ ଏହି ଶେଷ ଦଣ୍ଡବତ।|
  block |ଏତେ କହି ପୁଅ ବାପପଦରଜ ନେଇ ଲଗାଇଲା ଶିରେ|
  block |ବୃଦ୍ଧ ମୁଖେ କିଛି ବଚନ ନ ଆସେ ଗଣ୍ଡ ସିକ୍ତ ନେତ୍ରନୀରେ ।|
  block |ମୂକ ଆଶୀର୍ବାଦ ଇଙ୍ଗିତେ ପ୍ରକାଶି ସ୍ନେହେ ଚୁମ୍ବିଲା ବଦନ|
  block |ଚାଲିଗଲା ପୁଅ କ୍ଷଣେ ବୃଦ୍ଧ ତହିଁ ହେଲା ଶୋକେ ଅଚେତନ ।|
  block |ଅରୁଣଆରକ୍ତ ବରଣେ ରଞ୍ଜିତ ଦିଶେ ପୂରବ ଆକାଶ|
  block |ଫିଟିନାହିଁ ନିଶା ଅଙ୍ଗ କଳାଶାଢ଼ୀ ଫୁଟି ନହିଁ ଉଷାହାସ ।|
  block |ଚନ୍ଦ୍ରଭାଗାନୀରେ ପାହାନ୍ତି ସମୀରେ ଖେଳଇ ମୃଦୁ ତରଙ୍ଗ|
  block |ଅଦୂର କାନନେ ପହର ପ୍ରମାଣେ ରାବେ କୁମ୍ଭାଟୁଆ ଖଗ ।|
  block |ଏ ମୁହଁଅନ୍ଧାରୀ ବେଳେ ଧର୍ମପଦ ଚାଲିଗଲା ଅତି ଖରେ|
  block |ଚାରପଥେ ଚଢ଼ି ଉଠିଲା ତୁରିତେ ଦେଉଳ ଶିଖ ଉପରେ।|
  block |ଚୌଦିଗେ ବିସ୍ତୃତ ସାଗରସୈକତ ନିସ୍ତବ୍ଧ ବିଜନ ବେଳା|
  block |ସମ୍ମୁଖେ ଅପାର ନୀଳ ପାରାବାର ଚିରନ୍ତନ ଉର୍ମ୍ମିଖେଳା ।|
  block |ଊର୍ଦ୍ଧ୍ୱେ ସୁଶୋଭିତ ତାରକା ଖଚିତ ଅନନ୍ତ ନୀଳ ଆକାଶ|
  block |ହେଲା ଶୁଦ୍ଧପ୍ରାଣେ ଅପୂର୍ବ ଉଦାର ମହାଭାବ ପରକାଶ ।|
  block |ଜଳ ସ୍ଥଳ ନଭ ହେଲା ଏକ ଭାବ ଲିଭିଗଲା ବିଚିତ୍ରତା|
  block |ଅନନ୍ତେ ଅଭେଦେ ପରମ ନିର୍ବେଦେ ବ୍ୟକ୍ତି ବିଶ୍ବମହାସତ୍ତା ।|
  block |ବାଳୁତ ହୃଦୟ ମିଶିଗଲା ସେହି ମହା ଅନନ୍ତ ବିତାନେ|
  block |ଅଜ ଭାବ ଭୁଲି ମଣେ ଆପଣାକୁ ଏକୀଭୂତ ବିଶ୍ୱପ୍ରାଣେ ।|
  block |ମୁହୂର୍ତ୍ତକେ ପୁଣି ସେ କ୍ଷୁଦ୍ର ହୃଦୟେ ସଙ୍କୁଚିତ ବିଶ୍ୱସାରା|
  block |ଭିତର ବାହାର କଲା ଏକାକାର ଅମୃତ ସଙ୍ଗୀତଧାରା ।|
  block |ହୋଇ ଏକ ଧ୍ୟାନ ମିଳାଇଣ ତାନ ବିଶ୍ୱସଙ୍ଗୀତଲହରେ|
  block |ଗାଏ ଧର୍ମପଦ ପରମ ଆନନ୍ଦେ ‘ଜୟ ଜଗଦୀଶ ହରେ ।|
  block |ନମୋ ନିରଞ୍ଜନ ନିଖିଳ ନିଦାନ ବ୍ୟାପ୍ତ ସର୍ବ ଚରାଚରେ|
  block |ପ୍ରଭୁ ଦୟାମୟ ମଙ୍ଗଳ ଆଳୟ ଜୟ ଜଗଦୀଶ ହରେ ।|
  block |ନମୋ ନିରାକାର ସର୍ବ ବିଶ୍ୱାଧାର ବ୍ୟକ୍ତି ବାହ୍ୟ ଅଭ୍ୟନ୍ତରେ|
  block |ପ୍ରଭୁ ବିଶ୍ୱପତି ଅଗତିର ଗତି ଜୟ ଜଗଦୀଶ ହରେ ।|
  block |ଧରି ତୁମ୍ଭ ବଳ ବହଇ ଅନଳ ଅନ୍ତରୀକ୍ଷେ ନିରନ୍ତରେ|
  block |ଆଦେଶେ ଉଦଧି ନ ଲଙ୍ଘେ ଅବଧି ଜୟ ଜଗଦୀଶ ହରେ ।|
  block |ତବ ଦିବ୍ୟ ଜ୍ୟୋତି ପରକାଶେ ନିତି ଗ୍ରହ ତାରା ନୀଳାମ୍ବରେ|
  block |ତବ ପୂଣ୍ୟ ହାସେ କୁସୁମ ବିକାଶେ ଜୟ ଜଗଦୀଶ ହରେ ।|
  block |ନଦୀ ବନ ଗିରି ଭୀମ କାନ୍ତ ଶିରୀ ତୁମ୍ଭରି କଟାକ୍ଷେ ଧରେ|
  block |ଗାଏ ତୁମ୍ଭ ଗୀତି ଏ ବିଶ୍ୱଭାରତୀ ଜୟ ଜଗଦୀଶ ହରେ ।|
  block |ଅନନ୍ତ ମହିମା ଅତୁଳ ସୁଷମା ଦିଶେ ବିଶ୍ୱ ସ୍ତରେ ସ୍ତରେ|
  block |ତବ ମହାପ୍ରେମ ଖେଳେ ଚରାଚରେ ଜୟ ଜଗଦୀଶ ହରେ ।|
  block |ସେ ମହାମହିମା କି ବୁଝିବି ପ୍ରଭୋ କ୍ଷୁଦ୍ର ନର କଳେବରେ|
  block |କି ଭାଷାରେ ତବ କରିବି ହେ ସ୍ତବ ଜୟ ଜଗଦୀଶ ହରେ ।|
  block |ଦେଶ କାଳ ସୀମାଅତୀତ ମହିମା ଆଗୋଚର ସୁର ନରେ|
  block |ଏକ ଅଦ୍ୱିତୀୟ ପୂର୍ଣ୍ଣ ପ୍ରେମମୟ ଜୟ ଜଗଦୀଶ ହରେ ।|
  block |ପ୍ରଭୁ ପରାତ୍ପର ପରମ ଈଶ୍ୱର ଆଶ୍ରା ଦିଅ ଶ୍ରୀପୟରେ|
  block |ପୂରୁ ତବ ଇଛା ଏ ନର ପରାଣେ ଜୟ ଜଗଦୀଶ ହରେ ।|
  block |ପ୍ରକାଶି କରୁଣା ଯେ ପୂଣ୍ୟ ପ୍ରେରଣା ଦେଇଅଛ ମୋ ଅନ୍ତରେ|
  block |କର ତାହା ସିଦ୍ଧି କରୁଣାବାରିଧି ଜୟ ଜଗଦୀଶ ହରେ ।|
  block |ମୋ ହୃଦୟସ୍ବାମୀ ପ୍ରଭୁ ଅନ୍ତର୍ଯାମୀ ଦେଖାଇଛ ଯାହା ଥରେ|
  block |ସେ ଅମୃତ ଗତି ଦିଅ ପ୍ରାଣପତି ଜୟ ଜଗଦୀଶ ହରେ ।|
  block |ଚନ୍ଦ୍ରଭାଗା ମୋର ଘେନ ନମସ୍କାର ନିଅ ମୋତେ ନିଜ ଅଙ୍ଗେ|
  block |ବହି ମାତୃସ୍ନେହ ମିଶାଇ ଏ ଦେହ ଅତଳ ଉଦଧି ସଙ୍ଗେ ।|
  block |ଗାଇ ଏହିପରି କହି ହରି ହରି ଡେଇଁଲା ସେ ନଦୀଜଳେ|
  block |ନ ରହିଲା ତାର ଚିହ୍ନ କି ଆକାର ଗଲା ମହାସିନ୍ଧୁ ତଳେ ।|
  block |ଆର ଦିନ ରବି ଉଇଁଣ ଚୁମ୍ବିଲା ସମ୍ପୂର୍ଣ୍ଣ ମନ୍ଦିର ଚୂଳ|
  block |ନ ଜାଣିଲେ କେହି କିଏ ସେ ମୁଦିଲା କୋଣାରକେ ଏଦେଉଳ ।|
  block |ନଦୀ ଗିରି ବନେ ସାଗର କାନନେ ମିଶିଗଲା ହାଡ଼ମାଂସ|
  block |ଧର୍ମପଦ ନାମ କାଳସିନ୍ଧୁ କଲା ବିସ୍ମୃତି ଅତଳେ ଗ୍ରାସ ।|
  block |ଲୁଚି ରହେ ନାହିଁ ସତ୍ୟ ଚିରଦିନ କାଳେ ତା ହୁଏ ବିବୃତ୍ତି|
  block |ନାହିଁ ଧର୍ମପଦ ଭାଙ୍ଗିଛି ଦେଉଳ ଅଛି ଏବେ ଜନଶ୍ରୁତି ॥|
