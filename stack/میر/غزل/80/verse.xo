
block |رنج کھینچے تھے داغ کھائے تھے|
  block
    block |رنج کھینچے تھے داغ کھائے تھے|
    block |دل نے صدمے بڑے اٹھائے تھے|
  block
    block |پاس ناموس عشق تھا ورنہ|
    block |کتنے آنسو پلک تک آئے تھے|
  block
    block |وہی سمجھا نہ ورنہ ہم نے تو|
    block |زخم چھاتی کے سب دکھائے تھے|
  block
    block |اب جہاں آفتاب میں ہم ہیں|
    block |یاں کبھو سرو و گل کے سائے تھے|
  block
    block |کچھ نہ سمجھے کہ تجھ سے یاروں نے|
    block |کس توقع پہ دل لگائے تھے|
  block
    block |فرصت زندگی سے مت پوچھو|
    block |سانس بھی ہم نہ لینے پائے تھے|
  block
    block |میرؔ صاحب رلا گئے سب کو|
    block |کل وے تشریف یاں بھی لائے تھے|