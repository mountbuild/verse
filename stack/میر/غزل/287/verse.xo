
block |اس کے کوچے سے جو اٹھ اہل وفا جاتے ہیں|
  block
    block |اس کے کوچے سے جو اٹھ اہل وفا جاتے ہیں|
    block |تا نظر کام کرے رو بقفا جاتے ہیں|
  block
    block |متصل روتے ہی رہیے تو بجھے آتش دل|
    block |ایک دو آنسو تو اور آگ لگا جاتے ہیں|
  block
    block |وقت خوش ان کا جو ہم بزم ہیں تیرے ہم تو|
    block |در و دیوار کو احوال سنا جاتے ہیں|
  block
    block |جائے گی طاقت پا آہ تو کریے گا کیا|
    block |اب تو ہم حال کبھو تم کو دکھا جاتے ہیں|
  block
    block |ایک بیمار جدائی ہوں میں آپھی تس پر|
    block |پوچھنے والے جدا جان کو کھا جاتے ہیں|
  block
    block |غیر کی تیغ زباں سے تری مجلس میں تو ہم|
    block |آ کے روز ایک نیا زخم اٹھا جاتے ہیں|
  block
    block |عرض وحشت نہ دیا کر تو بگولے اتنی|
    block |اپنی وادی پہ کبھو یار بھی آ جاتے ہیں|
  block
    block |میرؔ صاحب بھی ترے کوچے میں شب آتے ہیں لیک|
    block |جیسے دریوزہ گری کرنے گدا جاتے ہیں|