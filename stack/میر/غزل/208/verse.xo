
block |مشہور ہیں دنوں کی مرے بے قراریاں|
  block
    block |مشہور ہیں دنوں کی مرے بے قراریاں|
    block |جاتی ہیں لا مکاں کو دل شب کی زاریاں|
  block
    block |چہرے پہ جیسے زخم ہے ناخن کا ہر خراش|
    block |اب دیدنی ہوئی ہیں مری دستکاریاں|
  block
    block |سو بار ہم نے گل کے گئے پر چمن کے بیچ|
    block |بھر دی ہیں آب چشم سے راتوں کو کیاریاں|
  block
    block |کشتے کی اس کے خاک بھرے جسم زار پر|
    block |خالی نہیں ہیں لطف سے لوہو کی دھاریاں|
  block
    block |تربت سے عاشقوں کے نہ اٹھا کبھو غبار|
    block |جی سے گئے ولے نہ گئیں راز داریاں|
  block
    block |اب کس کس اپنی خواہش مردہ کو روئیے|
    block |تھیں ہم کو اس سے سینکڑوں امیدواریاں|
  block
    block |پڑھتے پھریں گے گلیوں میں ان ریختوں کو لوگ|
    block |مدت رہیں گی یاد یہ باتیں ہماریاں|
  block
    block |کیا جانتے تھے ایسے دن آ جائیں گے شتاب|
    block |روتے گذرتیاں ہیں ہمیں راتیں ساریاں|
  block
    block |گل نے ہزار رنگ سخن سر کیا ولے|
    block |دل سے گئیں نہ باتیں تری پیاری پیاریاں|
  block
    block |جاؤ گے بھول عہد کو فرہاد و قیس کے|
    block |گر پہنچیں ہم شکستہ دلوں کی بھی باریاں|
  block
    block |بچ جاتا ایک رات جو کٹ جاتی اور میرؔ|
    block |کاٹیں تھیں کوہ کن نے بہت راتیں بھاریاں|