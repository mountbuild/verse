
block |محبت کا جب روز بازار ہوگا|
  block
    block |محبت کا جب روز بازار ہوگا|
    block |بکیں گے سر اور کم خریدار ہوگا|
  block
    block |تسلی ہوا صبر سے کچھ میں تجھ بن|
    block |کبھی یہ قیامت طرحدار ہوگا|
  block
    block |صبا موئے‌ زلف اس کا ٹوٹے تو ڈر ہے|
    block |کہ اک وقت میں یہ سیہ مار ہوگا|
  block
    block |مرا دانت ہے تیرے ہونٹوں پہ مت پوچھ|
    block |کہوں گا تو لڑنے کو تیار ہوگا|
  block
    block |نہ خالی رہے گی مری جاگہ گر میں|
    block |نہ ہوں گا تو اندوہ بسیار ہوگا|
  block
    block |یہ منصور کا خون ناحق کہ حق تھا|
    block |قیامت کو کس کس سے خوں دار ہوگا|
  block
    block |عجب شیخ جی کی ہے شکل و شمائل|
    block |ملے گا تو صورت سے بیزار ہوگا|
  block
    block |نہ رو عشق میں دشت گردی کو مجنوں|
    block |ابھی کیا ہوا ہے بہت خوار ہوگا|
  block
    block |کھنچے عہد خط میں بھی دل تیری جانب|
    block |کبھو تو قیامت طرحدار ہوگا|
  block
    block |زمیں گیر ہو عجز سے تو کہ اک دن|
    block |یہ دیوار کا سایہ دیوار ہوگا|
  block
    block |نہ مر کر بھی چھوٹے گا اتنا رکے گا|
    block |ترے دام میں جو گرفتار ہوگا|
  block
    block |نہ پوچھ اپنی مجلس میں ہے میرؔ بھی یاں|
    block |جو ہوگا تو جیسے گنہ گار ہوگا|