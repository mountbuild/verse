
block |آگے جمال یار کے معذور ہو گیا|
  block
    block |آگے جمال یار کے معذور ہو گیا|
    block |گل اک چمن میں دیدۂ بے نور ہو گیا|
  block
    block |اک چشم منتظر ہے کہ دیکھے ہے کب سے راہ|
    block |جوں زخم تیری دوری میں ناسور ہو گیا|
  block
    block |قسمت تو دیکھ شیخ کو جب لہر آئی تب|
    block |دروازہ شیرہ خانے کا معمور ہو گیا|
  block
    block |پہنچا قریب مرگ کے وہ صید ناقبول|
    block |جو تیری صید گاہ سے ٹک دور ہو گیا|
  block
    block |دیکھا یہ ناؤ نوش کہ نیش فراق سے|
    block |سینہ تمام خانۂ زنبور ہو گیا|
  block
    block |اس ماہ چاردہ کا چھپے عشق کیونکے آہ|
    block |اب تو تمام شہر میں مشہور ہو گیا|
  block
    block |شاید کسو کے دل کو لگی اس گلی میں چوٹ|
    block |میری بغل میں شیشۂ دل چور ہو گیا|
  block
    block |لاشہ مرا تسلی نہ زیر زمیں ہوا|
    block |جب تک نہ آن کر وہ سر گور ہو گیا|
  block
    block |دیکھا جو میں نے یار تو وہ میرؔ ہی نہیں|
    block |تیرے غم فراق میں رنجور ہو گیا|