
block |جن جن کو تھا یہ عشق کا آزار مر گئے|
  block
    block |جن جن کو تھا یہ عشق کا آزار مر گئے|
    block |اکثر ہمارے ساتھ کے بیمار مر گئے|
  block
    block |ہوتا نہیں ہے اس لب نوخط پہ کوئی سبز|
    block |عیسیٰ و خضر کیا سبھی یک بار مر گئے|
  block
    block |یوں کانوں کان گل نے نہ جانا چمن میں آہ|
    block |سر کو پٹک کے ہم پس دیوار مر گئے|
  block
    block |صد کارواں وفا ہے کوئی پوچھتا نہیں|
    block |گویا متاع دل کے خریدار مر گئے|
  block
    block |مجنوں نہ دشت میں ہے نہ فرہاد کوہ میں|
    block |تھا جن سے لطف زندگی وے یار مر گئے|
  block
    block |گر زندگی یہی ہے جو کرتے ہیں ہم اسیر|
    block |تو وے ہی جی گئے جو گرفتار مر گئے|
  block
    block |افسوس وے شہید کہ جو قتل گاہ میں|
    block |لگتے ہی اس کے ہاتھ کی تلوار مر گئے|
  block
    block |تجھ سے دو چار ہونے کی حسرت کے مبتلا|
    block |جب جی ہوئے وبال تو ناچار مر گئے|
  block
    block |گھبرا نہ میرؔ عشق میں اس سہل زیست پر|
    block |جب بس چلا نہ کچھ تو مرے یار مر گئے|