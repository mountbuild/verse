
block |کر نالہ کشی کب تئیں اوقات گزاریں|
  block
    block |کر نالہ کشی کب تئیں اوقات گزاریں|
    block |فریاد کریں کس سے کہاں جا کے پکاریں|
  block
    block |ہر دم کا بگڑنا تو کچھ اب چھوٹا ہے ان سے|
    block |شاید کسی ناکام کا بھی کام سنواریں|
  block
    block |دل میں جو کبھو جوش غم اٹھتا ہے تو تا دیر|
    block |آنکھوں سے چلی جاتی ہیں دریا کی سی دھاریں|
  block
    block |کیا ظلم ہے اس خونی عالم کی گلی میں|
    block |جب ہم گئے دو چار نئی دیکھیں مزاریں|
  block
    block |جس جا کہ خس و خار کے اب ڈھیر لگے ہیں|
    block |یاں ہم نے انہیں آنکھوں سے دیکھیں ہیں بہاریں|
  block
    block |کیوں کر کے رہے شرم مری شہر میں جب آہ|
    block |ناموس کہاں اتریں جو دریا پہ ازاریں|
  block
    block |وے ہونٹ کہ ہے شور مسیحائی کا جن کی|
    block |دم لیویں نہ دو چار کو تا جی سے نہ ماریں|
  block
    block |منظور ہے کب سے سر شوریدہ کا دینا|
    block |چڑھ جائے نظر کوئی تو یہ بوجھ اتاریں|
  block
    block |بالیں پہ سر اک عمر سے ہے دست طلب کا|
    block |جو ہے سو گدا کس کنے جا ہاتھ پساریں|
  block
    block |ان لوگوں کے تو گرد نہ پھر سب ہیں لباسی|
    block |سو گز بھی جو یہ پھاڑیں تو اک گز بھی نہ واریں|
  block
    block |ناچار ہو رخصت جو منگا بھیجی تو بولا|
    block |میں کیا کروں جو میرؔ جی جاتے ہیں سدھاریں|