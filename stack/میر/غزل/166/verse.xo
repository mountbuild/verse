
block |دل جو تھا اک آبلہ پھوٹا گیا|
  block
    block |دل جو تھا اک آبلہ پھوٹا گیا|
    block |رات کو سینہ بہت کوٹا گیا|
  block
    block |طائر رنگ حنا کی سی طرح|
    block |دل نہ اس کے ہاتھ سے چھوٹا گیا|
  block
    block |میں نہ کہتا تھا کہ منہ کر دل کی اور|
    block |اب کہاں وہ آئینہ ٹوٹا گیا|
  block
    block |دل کی ویرانی کا کیا مذکور ہے|
    block |یہ نگر سو مرتبہ لوٹا گیا|
  block
    block |میرؔ کس کو اب دماغ گفتگو|
    block |عمر گزری ریختہ چھوٹا گیا|