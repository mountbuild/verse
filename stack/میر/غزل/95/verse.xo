
block |چھٹتا ہی نہیں ہو جسے آزار محبت|
  block
    block |چھٹتا ہی نہیں ہو جسے آزار محبت|
    block |مایوس ہوں میں بھی کہ ہوں بیمار محبت|
  block
    block |امکاں نہیں جیتے جی ہو اس قید سے آزاد|
    block |مر جائے تبھی چھوٹے گرفتار محبت|
  block
    block |تقصیر نہ خوباں کی نہ جلاد کا کچھ جرم|
    block |تھا دشمن جانی مرا اقرار محبت|
  block
    block |ہر جنس کے خواہاں ملے بازار جہاں میں|
    block |لیکن نہ ملا کوئی خریدار محبت|
  block
    block |اس راز کو رکھ جی ہی میں تا جی بچے تیرا|
    block |زنہار جو کرتا ہو تو اظہار محبت|
  block
    block |ہر نقش قدم پر ترے سر بیچے ہیں عاشق|
    block |ٹک سیر تو کر آج تو بازار محبت|
  block
    block |کچھ مست ہیں ہم دیدۂ پر خون جگر سے|
    block |آیا یہی ہے ساغر سرشار محبت|
  block
    block |بیکار نہ رہ عشق میں تو رونے سے ہرگز|
    block |یہ گریہ ہی ہے آب رخ کار محبت|
  block
    block |مجھ سا ہی ہو مجنوں بھی یہ کب مانے ہے عاقل|
    block |ہر سر نہیں اے میرؔ سزاوار محبت|