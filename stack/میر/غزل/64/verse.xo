
block |عالم میں کوئی دل کا طلب گار نہ پایا|
  block
    block |عالم میں کوئی دل کا طلب گار نہ پایا|
    block |اس جنس کا یاں ہم نے خریدار نہ پایا|
  block
    block |حق ڈھونڈنے کا آپ کو آتا نہیں ورنہ|
    block |عالم ہے سبھی یار کہاں یار نہ پایا|
  block
    block |غیروں ہی کے ہاتھوں میں رہے دست نگاریں|
    block |کب ہم نے ترے ہاتھ سے آزار نہ پایا|
  block
    block |جاتی ہے نظر خس پہ گہہ چشم پریدن|
    block |یاں ہم نے پر کاہ بھی بے کار نہ پایا|
  block
    block |تصویر کے مانند لگے در ہی سے گزری|
    block |مجلس میں تری ہم نے کبھو بار نہ پایا|
  block
    block |سوراخ ہے سینے میں ہر اک شخص کے تجھ سے|
    block |کس دل کے طرح تیر نگہ پار نہ پایا|
  block
    block |مربوط ہیں تجھ سے بھی یہی ناکس و نااہل|
    block |اس باغ میں ہم نے گل بے خار نہ پایا|
  block
    block |دم بعد جنوں مجھ میں نہ محسوس تھا یعنی|
    block |جامے میں مرے یاروں نے اک تار نہ پایا|
  block
    block |آئینہ بھی حیرت سے محبت کی ہوئے ہم|
    block |پر سیر ہو اس شخص کا دیدار نہ پایا|
  block
    block |وہ کھینچ کے شمشیر ستم رہ گیا جو میرؔ|
    block |خوں ریزی کا یاں کوئی سزاوار نہ پایا|