
block |فقیرانہ آئے صدا کر چلے|
  block
    block |فقیرانہ آئے صدا کر چلے|
    block |کہ میاں خوش رہو ہم دعا کر چلے|
  block
    block |جو تجھ بن نہ جینے کو کہتے تھے ہم|
    block |سو اس عہد کو اب وفا کر چلے|
  block
    block |شفا اپنی تقدیر ہی میں نہ تھی|
    block |کہ مقدور تک تو دوا کر چلے|
  block
    block |پڑے ایسے اسباب پایان کار|
    block |کہ ناچار یوں جی جلا کر چلے|
  block
    block |وہ کیا چیز ہے آہ جس کے لیے|
    block |ہر اک چیز سے دل اٹھا کر چلے|
  block
    block |کوئی ناامیدانہ کرتے نگاہ|
    block |سو تم ہم سے منہ بھی چھپا کر چلے|
  block
    block |بہت آرزو تھی گلی کی تری|
    block |سو یاں سے لہو میں نہا کر چلے|
  block
    block |دکھائی دیئے یوں کہ بے خود کیا|
    block |ہمیں آپ سے بھی جدا کر چلے|
  block
    block |جبیں سجدہ کرتے ہی کرتے گئی|
    block |حق بندگی ہم ادا کر چلے|
  block
    block |پرستش کی یاں تک کہ اے بت تجھے|
    block |نظر میں سبھوں کی خدا کر چلے|
  block
    block |جھڑے پھول جس رنگ گلبن سے یوں|
    block |چمن میں جہاں کے ہم آ کر چلے|
  block
    block |نہ دیکھا غم دوستاں شکر ہے|
    block |ہمیں داغ اپنا دکھا کر چلے|
  block
    block |گئی عمر در بند فکر غزل|
    block |سو اس فن کو ایسا بڑا کر چلے|
  block
    block |کہیں کیا جو پوچھے کوئی ہم سے میرؔ|
    block |جہاں میں تم آئے تھے کیا کر چلے|