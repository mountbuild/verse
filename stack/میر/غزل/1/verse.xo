
block |الٹی ہو گئیں سب تدبیریں کچھ نہ دوا نے کام کیا|
  block
    block |الٹی ہو گئیں سب تدبیریں کچھ نہ دوا نے کام کیا|
    block |دیکھا اس بیماری دل نے آخر کام تمام کیا|
  block
    block |عہد جوانی رو رو کاٹا پیری میں لیں آنکھیں موند|
    block |یعنی رات بہت تھے جاگے صبح ہوئی آرام کیا|
  block
    block |حرف نہیں جاں بخشی میں اس کی خوبی اپنی قسمت کی|
    block |ہم سے جو پہلے کہہ بھیجا سو مرنے کا پیغام کیا|
  block
    block |ناحق ہم مجبوروں پر یہ تہمت ہے مختاری کی|
    block |چاہتے ہیں سو آپ کریں ہیں ہم کو عبث بدنام کیا|
  block
    block |سارے رند اوباش جہاں کے تجھ سے سجود میں رہتے ہیں|
    block |بانکے ٹیڑھے ترچھے تیکھے سب کا تجھ کو امام کیا|
  block
    block |سرزد ہم سے بے ادبی تو وحشت میں بھی کم ہی ہوئی|
    block |کوسوں اس کی اور گئے پر سجدہ ہر ہر گام کیا|
  block
    block |کس کا کعبہ کیسا قبلہ کون حرم ہے کیا احرام|
    block |کوچے کے اس کے باشندوں نے سب کو یہیں سے سلام کیا|
  block
    block |شیخ جو ہے مسجد میں ننگا رات کو تھا مے خانے میں|
    block |جبہ خرقہ کرتا ٹوپی مستی میں انعام کیا|
  block
    block |کاش اب برقعہ منہ سے اٹھا دے ورنہ پھر کیا حاصل ہے|
    block |آنکھ مندے پر ان نے گو دیدار کو اپنے عام کیا|
  block
    block |یاں کے سپید و سیہ میں ہم کو دخل جو ہے سو اتنا ہے|
    block |رات کو رو رو صبح کیا یا دن کو جوں توں شام کیا|
  block
    block |صبح چمن میں اس کو کہیں تکلیف ہوا لے آئی تھی|
    block |رخ سے گل کو مول لیا قامت سے سرو غلام کیا|
  block
    block |ساعد سیمیں دونوں اس کے ہاتھ میں لا کر چھوڑ دیئے|
    block |بھولے اس کے قول و قسم پر ہائے خیال خام کیا|
  block
    block |کام ہوئے ہیں سارے ضائع ہر ساعت کی سماجت سے|
    block |استغنا کی چوگنی ان نے جوں جوں میں ابرام کیا|
  block
    block |ایسے آہوئے رم خوردہ کی وحشت کھونی مشکل تھی|
    block |سحر کیا اعجاز کیا جن لوگوں نے تجھ کو رام کیا|
  block
    block |میرؔ کے دین و مذہب کو اب پوچھتے کیا ہو ان نے تو|
    block |قشقہ کھینچا دیر میں بیٹھا کب کا ترک اسلام کیا|