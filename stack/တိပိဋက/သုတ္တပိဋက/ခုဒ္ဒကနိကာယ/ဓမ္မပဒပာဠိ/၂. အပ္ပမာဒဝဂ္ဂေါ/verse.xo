block |၂။ အပ္ပမာဒဝဂ္ဂေါ|
  count |၂၁|
    block |အပ္ပမာဒော အမတပဒံ၊ ပမာဒော မစ္စုနော ပဒံ။|
    block |အပ္ပမတ္တာ န မီယန္တိ၊ ယေ ပမတ္တာ ယထာ မတာ။|
  count |၂၂|
    block |ဧဝံ ဝိသေသတော ဉတွာ၊ အပ္ပမာဒမှိ ပဏ္ဍိတာ။|
    block |အပ္ပမာဒေ ပမောဒန္တိ၊ အရိယာနံ ဂေါစရေ ရတာ။|
  count |၂၃|
    block |တေ ဈာယိနော သာတတိကာ၊ နိစ္စံ ဒဠှပရက္ကမာ။|
    block |ဖုသန္တိ ဓီရာ နိဗ္ဗာနံ၊ ယောဂက္ခေမံ အနုတ္တရံ။|
  count |၂၄|
    block |ဥဋ္ဌာနဝတော သတီမတော၊ သုစိကမ္မဿ နိသမ္မကာရိနော။|
    block |သညတဿ ဓမ္မဇီဝိနော၊ အပ္ပမတ္တဿ ယသောဘိဝဍ္ဎတိ။|
  count |၂၅|
    block |ဥဋ္ဌာနေနပ္ပမာဒေန၊ သံယမေန ဒမေန စ။|
    block |ဒီပံ ကယိရာထ မေဓာဝီ၊ ယံ ဩဃော နာဘိကီရတိ။|
  count |၂၆|
    block |ပမာဒမနုယုဉ္ဇန္တိ၊ ဗာလာ ဒုမ္မေဓိနော ဇနာ။|
    block |အပ္ပမာဒဉ္စ မေဓာဝီ၊ ဓနံ သေဋ္ဌံဝ ရက္ခတိ။|
  count |၂၇|
    block |မာ ပမာဒမနုယုဉ္ဇေထ၊ မာ ကာမရတိသန္ထဝံ။|
    block |အပ္ပမတ္တော ဟိ ဈာယန္တော၊ ပပ္ပေါတိ ဝိပုလံ သုခံ။|
  count |၂၈|
    block |ပမာဒံ အပ္ပမာဒေန၊ ယဒာ နုဒတိ ပဏ္ဍိတော။|
    block |ပညာပါသာဒမာရုယှ၊ အသောကော သောကိနိံ ပဇံ။|
    block |ပဗ္ဗတဋ္ဌောဝ ဘူမဋ္ဌေ၊ ဓီရော ဗာလေ အဝေက္ခတိ။|
  count |၂၉|
    block |အပ္ပမတ္တော ပမတ္တေသု၊ သုတ္တေသု ဗဟုဇာဂရော။|
    block |အဗလဿံဝ သီဃဿော၊ ဟိတွာ ယာတိ သုမေဓသော။|
  count |၃၀|
    block |အပ္ပမာဒေန မဃဝါ၊ ဒေဝါနံ သေဋ္ဌတံ ဂတော။|
    block |အပ္ပမာဒံ ပသံသန္တိ၊ ပမာဒော ဂရဟိတော သဒာ။|
  count |၃၁|
    block |အပ္ပမာဒရတော ဘိက္ခု၊ ပမာဒေ ဘယဒဿိ ဝါ။|
    block |သံယောဇနံ အဏုံ ထူလံ၊ ဍဟံ အဂ္ဂီဝ ဂစ္ဆတိ။|
  count |၃၂|
    block |အပ္ပမာဒရတော ဘိက္ခု၊ ပမာဒေ ဘယဒဿိ ဝါ။|
    block |အဘဗ္ဗော ပရိဟာနာယ၊ နိဗ္ဗာနဿေဝ သန္တိကေ။|
  stand |အပ္ပမာဒဝဂ္ဂေါ ဒုတိယော နိဋ္ဌိတော။|
