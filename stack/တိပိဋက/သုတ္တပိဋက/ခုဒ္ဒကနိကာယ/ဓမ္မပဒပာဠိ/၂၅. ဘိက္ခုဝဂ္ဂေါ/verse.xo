block |၂၅။ ဘိက္ခုဝဂ္ဂေါ|
  count |၃၆၀|
    block |စက္ခုနာ သံဝရော သာဓု၊ သာဓု သောတေန သံဝရော။|
    block |ဃာနေန သံဝရော သာဓု၊ သာဓု ဇိဝှာယ သံဝရော။|
  count |၃၆၁|
    block |ကာယေန သံဝရော သာဓု၊ သာဓု ဝါစာယ သံဝရော။|
    block |မနသာ သံဝရော သာဓု၊ သာဓု သဗ္ဗတ္ထ သံဝရော။|
    block |သဗ္ဗတ္ထ သံဝုတော ဘိက္ခု၊ သဗ္ဗဒုက္ခါ ပမုစ္စတိ။|
  count |၃၆၂|
    block |ဟတ္ထသံယတော ပါဒသံယတော၊ ဝါစာသံယတော သံယတုတ္တမော။|
    block |အဇ္ဈတ္တရတော သမာဟိတော၊ ဧကော သန္တုသိတော တမာဟု ဘိက္ခုံ။|
  count |၃၆၃|
    block |ယော မုခသံယတော ဘိက္ခု၊ မန္တဘာဏီ အနုဒ္ဓတော။|
    block |အတ္ထံ ဓမ္မဉ္စ ဒီပေတိ၊ မဓုရံ တဿ ဘာသိတံ။|
  count |၃၆၄|
    block |ဓမ္မာရာမော ဓမ္မရတော၊ ဓမ္မံ အနုဝိစိန္တယံ။|
    block |ဓမ္မံ အနုဿရံ ဘိက္ခု၊ သဒ္ဓမ္မာ န ပရိဟာယတိ။|
  count |၃၆၅|
    block |သလာဘံ နာတိမညေယျ၊ နာညေသံ ပိဟယံ စရေ။|
    block |အညေသံ ပိဟယံ ဘိက္ခု၊ သမာဓိံ နာဓိဂစ္ဆတိ။|
  count |၃၆၆|
    block |အပ္ပလာဘောပိ စေ ဘိက္ခု၊ သလာဘံ နာတိမညတိ။|
    block |တံ ဝေ ဒေဝါ ပသံသန္တိ၊ သုဒ္ဓါဇီဝိံ အတန္ဒိတံ။|
  count |၃၆၇|
    block |သဗ္ဗသော နာမရူပသ္မိံ၊ ယဿ နတ္ထိ မမာယိတံ။|
    block |အသတာ စ န သောစတိ၊ သ ဝေ ဘိက္ခူတိ ဝုစ္စတိ။|
  count |၃၆၈|
    block |မေတ္တာဝိဟာရီ ယော ဘိက္ခု၊ ပသန္နော ဗုဒ္ဓသာသနေ။|
    block |အဓိဂစ္ဆေ ပဒံ သန္တံ၊ သင်္ခါရူပသမံ သုခံ။|
  count |၃၆၉|
    block |သိဉ္စ ဘိက္ခု ဣမံ နာဝံ၊ သိတ္တာ တေ လဟုမေဿတိ။|
    block |ဆေတွာ ရာဂဉ္စ ဒောသဉ္စ၊ တတော နိဗ္ဗာနမေဟိသိ။|
  count |၃၇၀|
    block |ပဉ္စ ဆိန္ဒေ ပဉ္စ ဇဟေ၊ ပဉ္စ စုတ္တရိ ဘာဝယေ။|
    block |ပဉ္စ သင်္ဂါတိဂေါ ဘိက္ခု၊ ဩဃတိဏ္ဏောတိ ဝုစ္စတိ။|
  count |၃၇၁|
    block |ဈာယ ဘိက္ခု မာ ပမာဒော၊ မာ တေ ကာမဂုဏေ ရမေဿု စိတ္တံ။|
    block |မာ လောဟဂုဠံ ဂိလီ ပမတ္တော၊ မာ ကန္ဒိ ဒုက္ခမိဒန္တိ ဍယှမာနော။|
  count |၃၇၂|
    block |နတ္ထိ ဈာနံ အပညဿ၊ ပညာ နတ္ထိ အဈာယတော။|
    block |ယမှိ ဈာနဉ္စ ပညာ စ၊ သ ဝေ နိဗ္ဗာနသန္တိကေ။|
  count |၃၇၃|
    block |သုညာဂါရံ ပဝိဋ္ဌဿ၊ သန္တစိတ္တဿ ဘိက္ခုနော။|
    block |အမာနုသီ ရတိ ဟောတိ၊ သမ္မာ ဓမ္မံ ဝိပဿတော။|
  count |၃၇၄|
    block |ယတော ယတော သမ္မသတိ၊ ခန္ဓာနံ ဥဒယဗ္ဗယံ။|
    block |လဘတီ ပီတိပါမောဇ္ဇံ၊ အမတံ တံ ဝိဇာနတံ။|
  count |၃၇၅|
    block |တတြာယမာဒိ ဘဝတိ၊ ဣဓ ပညဿ ဘိက္ခုနော။|
    block |ဣန္ဒြိယဂုတ္တိ သန္တုဋ္ဌိ၊ ပါတိမောက္ခေ စ သံဝရော။|
  count |၃၇၆|
    block |မိတ္တေ ဘဇဿု ကလျာဏေ၊ သုဒ္ဓါဇီဝေ အတန္ဒိတေ။|
    block |ပဋိသန္ထာရဝုတျဿ၊ အာစာရကုသလော သိယာ။|
    block |တတော ပါမောဇ္ဇဗဟုလော၊ ဒုက္ခဿန္တံ ကရိဿတိ။|
  count |၃၇၇|
    block |ဝဿိကာ ဝိယ ပုပ္ဖာနိ၊ မဒ္ဒဝါနိ ပမုဉ္စတိ။|
    block |ဧဝံ ရာဂဉ္စ ဒောသဉ္စ၊ ဝိပ္ပမုဉ္စေထ ဘိက္ခဝေါ။|
  count |၃၇၈|
    block |သန္တကာယော သန္တဝါစော၊ သန္တဝါ သုသမာဟိတော။|
    block |ဝန္တလောကာမိသော ဘိက္ခု၊ ဥပသန္တောတိ ဝုစ္စတိ။|
  count |၃၇၉|
    block |အတ္တနာ စောဒယတ္တာနံ၊ ပဋိမံသေထ အတ္တနာ။|
    block |သော အတ္တဂုတ္တော သတိမာ၊ သုခံ ဘိက္ခု ဝိဟာဟိသိ။|
  count |၃၈၀|
    block |အတ္တာ ဟိ အတ္တနော နာထော၊ ကော ဟိ နာထော ပရော သိယာ|
    block |အတ္တာ ဟိ အတ္တနော ဂတိ။|
    block |တသ္မာ သံယမမတ္တာနံ၊ အဿံ ဘဒြံဝ ဝါဏိဇော။|
  count |၃၈၁|
    block |ပါမောဇ္ဇဗဟုလော ဘိက္ခု၊ ပသန္နော ဗုဒ္ဓသာသနေ။|
    block |အဓိဂစ္ဆေ ပဒံ သန္တံ၊ သင်္ခါရူပသမံ သုခံ။|
  count |၃၈၂|
    block |ယော ဟဝေ ဒဟရော ဘိက္ခု၊ ယုဉ္ဇတိ ဗုဒ္ဓသာသနေ။|
    block |သောမံ လောကံ ပဘာသေတိ၊ အဗ္ဘာ မုတ္တောဝ စန္ဒိမာ။|
  stand |ဘိက္ခုဝဂ္ဂေါ ပဉ္စဝီသတိမော နိဋ္ဌိတော။|
