block |၁၀။ ဒဏ္ဍဝဂ္ဂေါ|
  count |၁၂၉|
    block |သဗ္ဗေ တသန္တိ ဒဏ္ဍဿ၊ သဗ္ဗေ ဘာယန္တိ မစ္စုနော။|
    block |အတ္တာနံ ဥပမံ ကတွာ၊ န ဟနေယျ န ဃာတယေ။|
  count |၁၃၀|
    block |သဗ္ဗေ တသန္တိ ဒဏ္ဍဿ၊ သဗ္ဗေသံ ဇီဝိတံ ပိယံ။|
    block |အတ္တာနံ ဥပမံ ကတွာ၊ န ဟနေယျ န ဃာတယေ။|
  count |၁၃၁|
    block |သုခကာမာနိ ဘူတာနိ၊ ယော ဒဏ္ဍေန ဝိဟိံသတိ။|
    block |အတ္တနော သုခမေသာနော၊ ပေစ္စ သော န လဘတေ သုခံ။|
  count |၁၃၂|
    block |သုခကာမာနိ ဘူတာနိ၊ ယော ဒဏ္ဍေန န ဟိံသတိ။|
    block |အတ္တနော သုခမေသာနော၊ ပေစ္စ သော လဘတေ သုခံ။|
  count |၁၃၃|
    block |မာဝေါစ ဖရုသံ ကဉ္စိ၊ ဝုတ္တာ ပဋိဝဒေယျု တံ။|
    block |ဒုက္ခါ ဟိ သာရမ္ဘကထာ၊ ပဋိဒဏ္ဍာ ဖုသေယျု တံ။|
  count |၁၃၄|
    block |သစေ နေရေသိ အတ္တာနံ၊ ကံသော ဥပဟတော ယထာ။|
    block |ဧသ ပတ္တောသိ နိဗ္ဗာနံ၊ သာရမ္ဘော တေ န ဝိဇ္ဇတိ။|
  count |၁၃၅|
    block |ယထာ ဒဏ္ဍေန ဂေါပါလော၊ ဂါဝေါ ပါဇေတိ ဂေါစရံ။|
    block |ဧဝံ ဇရာ စ မစ္စု စ၊ အာယုံ ပါဇေန္တိ ပါဏိနံ။|
  count |၁၃၆|
    block |အထ ပါပါနိ ကမ္မာနိ၊ ကရံ ဗာလော န ဗုဇ္ဈတိ။|
    block |သေဟိ ကမ္မေဟိ ဒုမ္မေဓော၊ အဂ္ဂိဒဍ္ဎောဝ တပ္ပတိ။|
  count |၁၃၇|
    block |ယော ဒဏ္ဍေန အဒဏ္ဍေသု၊ အပ္ပဒုဋ္ဌေသု ဒုဿတိ။|
    block |ဒသန္နမညတရံ ဌာနံ၊ ခိပ္ပမေဝ နိဂစ္ဆတိ။|
  count |၁၃၈|
    block |ဝေဒနံ ဖရုသံ ဇာနိံ၊ သရီရဿ စ ဘေဒနံ။|
    block |ဂရုကံ ဝါပိ အာဗာဓံ၊ စိတ္တက္ခေပဉ္စ ပါပုဏေ။|
  count |၁၃၉|
    block |ရာဇတော ဝါ ဥပသဂ္ဂံ၊ အဗ္ဘက္ခါနဉ္စ ဒာရုဏံ။|
    block |ပရိက္ခယဉ္စ ဉာတီနံ၊ ဘောဂါနဉ္စ ပဘင်္ဂုရံ။|
  count |၁၄၀|
    block |အထ ဝါဿ အဂါရာနိ၊ အဂ္ဂိ ဍဟတိ ပါဝကော။|
    block |ကာယဿ ဘေဒာ ဒုပ္ပညော၊ နိရယံ သောပပဇ္ဇတိ။|
  count |၁၄၁|
    block |န နဂ္ဂစရိယာ န ဇဋာ န ပင်္ကာ၊ နာနာသကာ ထဏ္ဍိလသာယိကာ ဝါ။|
    block |ရဇောဇလ္လံ ဥက္ကုဋိကပ္ပဓာနံ၊ သောဓေန္တိ မစ္စံ အဝိတိဏ္ဏကင်္ခံ။|
  count |၁၄၂|
    block |အလင်္ကတော စေပိ သမံ စရေယျ၊ သန္တော ဒန္တော နိယတော ဗြဟ္မစာရီ။|
    block |သဗ္ဗေသု ဘူတေသု နိဓာယ ဒဏ္ဍံ၊ သော ဗြာဟ္မဏော သော သမဏော သ ဘိက္ခု။|
  count |၁၄၃|
    block |ဟိရီနိသေဓော ပုရိသော၊ ကောစိ လောကသ္မိ ဝိဇ္ဇတိ။|
    block |ယော နိဒ္ဒံ အပဗောဓေတိ၊ အဿော ဘဒြော ကသာမိဝ။|
  count |၁၄၄|
    block |အဿော ယထာ ဘဒြော ကသာနိဝိဋ္ဌော၊ အာတာပိနော သံဝေဂိနော ဘဝါထ။|
    block |သဒ္ဓါယ သီလေန စ ဝီရိယေန စ၊ သမာဓိနာ ဓမ္မဝိနိစ္ဆယေန စ။|
    block |သမ္ပန္နဝိဇ္ဇာစရဏာ ပတိဿတာ၊ ဇဟိဿထ ဒုက္ခမိဒံ အနပ္ပကံ။|
  count |၁၄၅|
    block |ဥဒကဉှိ နယန္တိ နေတ္တိကာ၊ ဥသုကာရာ နမယန္တိ တေဇနံ။|
    block |ဒာရုံ နမယန္တိ တစ္ဆကာ၊ အတ္တာနံ ဒမယန္တိ သုဗ္ဗတာ။|
  stand |ဒဏ္ဍဝဂ္ဂေါ ဒသမော နိဋ္ဌိတော။|
