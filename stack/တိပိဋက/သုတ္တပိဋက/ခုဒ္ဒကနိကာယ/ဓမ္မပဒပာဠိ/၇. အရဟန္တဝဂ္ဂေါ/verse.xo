block |၇။ အရဟန္တဝဂ္ဂေါ|
  count |၉၀|
    block |ဂတဒ္ဓိနော ဝိသောကဿ၊ ဝိပ္ပမုတ္တဿ သဗ္ဗဓိ။|
    block |သဗ္ဗဂန္ထပ္ပဟီနဿ၊ ပရိဠာဟော န ဝိဇ္ဇတိ။|
  count |၉၁|
    block |ဥယျုဉ္ဇန္တိ သတီမန္တော၊ န နိကေတေ ရမန္တိ တေ။|
    block |ဟံသာဝ ပလ္လလံ ဟိတွာ၊ ဩကမောကံ ဇဟန္တိ တေ။|
  count |၉၂|
    block |ယေသံ သန္နိစယော နတ္ထိ၊ ယေ ပရိညာတဘောဇနာ။|
    block |သုညတော အနိမိတ္တော စ၊ ဝိမောက္ခေါ ယေသံ ဂေါစရော။|
    block |အာကာသေ ဝ သကုန္တာနံ၊ ဂတိ တေသံ ဒုရန္နယာ။|
  count |၉၃|
    block |ယဿာသဝါ ပရိက္ခီဏာ၊ အာဟာရေ စ အနိဿိတော။|
    block |သုညတော အနိမိတ္တော စ၊ ဝိမောက္ခေါ ယဿ ဂေါစရော။|
    block |အာကာသေ ဝ သကုန္တာနံ၊ ပဒံ တဿ ဒုရန္နယံ။|
  count |၉၄|
    block |ယဿိန္ဒြိယာနိ သမထင်္ဂတာနိ၊ အဿာ ယထာ သာရထိနာ သုဒန္တာ။|
    block |ပဟီနမာနဿ အနာသဝဿ၊ ဒေဝါပိ တဿ ပိဟယန္တိ တာဒိနော။|
  count |၉၅|
    block |ပထဝိသမော နော ဝိရုဇ္ဈတိ၊ ဣန္ဒခိလုပမော တာဒိ သုဗ္ဗတော။|
    block |ရဟဒောဝ အပေတကဒ္ဒမော၊ သံသာရာ န ဘဝန္တိ တာဒိနော။|
  count |၉၆|
    block |သန္တံ တဿ မနံ ဟောတိ၊ သန္တာ ဝါစာ စ ကမ္မ စ။|
    block |သမ္မဒညာ ဝိမုတ္တဿ၊ ဥပသန္တဿ တာဒိနော။|
  count |၉၇|
    block |အဿဒ္ဓေါ အကတညူ စ၊ သန္ဓိစ္ဆေဒော စ ယော နရော။|
    block |ဟတာဝကာသော ဝန္တာသော၊ သ ဝေ ဥတ္တမပေါရိသော။|
  count |၉၈|
    block |ဂါမေ ဝါ ယဒိ ဝါရညေ၊ နိန္နေ ဝါ ယဒိ ဝါ ထလေ။|
    block |ယတ္ထ အရဟန္တော ဝိဟရန္တိ၊ တံ ဘူမိရာမဏေယျကံ။|
  count |၉၉|
    block |ရမဏီယာနိ အရညာနိ၊ ယတ္ထ န ရမတီ ဇနော။|
    block |ဝီတရာဂါ ရမိဿန္တိ၊ န တေ ကာမဂဝေသိနော။|
  stand |အရဟန္တဝဂ္ဂေါ သတ္တမော နိဋ္ဌိတော။|
