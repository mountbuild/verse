block |၁၄။ ဗုဒ္ဓဝဂ္ဂေါ|
  count |၁၇၉|
    block |ယဿ ဇိတံ နာဝဇီယတိ၊ ဇိတံ ယဿ နော ယာတိ ကောစိ လောကေ။|
    block |တံ ဗုဒ္ဓမနန္တဂေါစရံ၊ အပဒံ ကေန ပဒေန နေဿထ။|
  count |၁၈၀|
    block |ယဿ ဇာလိနီ ဝိသတ္တိကာ၊ တဏှာ နတ္ထိ ကုဟိဉ္စိ နေတဝေ။|
    block |တံ ဗုဒ္ဓမနန္တဂေါစရံ၊ အပဒံ ကေန ပဒေန နေဿထ။|
  count |၁၈၁|
    block |ယေ ဈာနပသုတာ ဓီရာ၊ နေက္ခမ္မူပသမေ ရတာ။|
    block |ဒေဝါပိ တေသံ ပိဟယန္တိ၊ သမ္ဗုဒ္ဓါနံ သတီမတံ။|
  count |၁၈၂|
    block |ကိစ္ဆော မနုဿပဋိလာဘော၊ ကိစ္ဆံ မစ္စာန ဇီဝိတံ။|
    block |ကိစ္ဆံ သဒ္ဓမ္မဿဝနံ၊ ကိစ္ဆော ဗုဒ္ဓါနမုပ္ပါဒော။|
  count |၁၈၃|
    block |သဗ္ဗပါပဿ အကရဏံ၊ ကုသလဿ ဥပသမ္ပဒာ။|
    block |သစိတ္တပရိယောဒပနံ၊ ဧတံ ဗုဒ္ဓါန သာသနံ။|
  count |၁၈၄|
    block |ခန္တီ ပရမံ တပေါ တိတိက္ခါ၊ နိဗ္ဗာနံ ပရမံ ဝဒန္တိ ဗုဒ္ဓါ။|
    block |န ဟိ ပဗ္ဗဇိတော ပရူပဃာတီ၊ န သမဏော ဟောတိ ပရံ ဝိဟေဌယန္တော။|
  count |၁၈၅|
    block |အနူပဝါဒော အနူပဃာတော၊ ပါတိမောက္ခေ စ သံဝရော။|
    block |မတ္တညုတာ စ ဘတ္တသ္မိံ၊ ပန္တဉ္စ သယနာသနံ။|
    block |အဓိစိတ္တေ စ အာယောဂေါ၊ ဧတံ ဗုဒ္ဓါန သာသနံ။|
  count |၁၈၆|
    block |န ကဟာပဏဝဿေန၊ တိတ္တိ ကာမေသု ဝိဇ္ဇတိ။|
    block |အပ္ပဿာဒာ ဒုခါ ကာမာ၊ ဣတိ ဝိညာယ ပဏ္ဍိတော။|
  count |၁၈၇|
    block |အပိ ဒိဗ္ဗေသု ကာမေသု၊ ရတိံ သော နာဓိဂစ္ဆတိ။|
    block |တဏှက္ခယရတော ဟောတိ၊ သမ္မာသမ္ဗုဒ္ဓသာဝကော။|
  count |၁၈၈|
    block |ဗဟုံ ဝေ သရဏံ ယန္တိ၊ ပဗ္ဗတာနိ ဝနာနိ စ။|
    block |အာရာမရုက္ခစေတျာနိ၊ မနုဿာ ဘယတဇ္ဇိတာ။|
  count |၁၈၉|
    block |နေတံ ခေါ သရဏံ ခေမံ၊ နေတံ သရဏမုတ္တမံ။|
    block |နေတံ သရဏမာဂမ္မ၊ သဗ္ဗဒုက္ခါ ပမုစ္စတိ။|
  count |၁၉၀|
    block |ယော စ ဗုဒ္ဓဉ္စ ဓမ္မဉ္စ၊ သင်္ဃဉ္စ သရဏံ ဂတော။|
    block |စတ္တာရိ အရိယသစ္စာနိ၊ သမ္မပ္ပညာယ ပဿတိ။|
  count |၁၉၁|
    block |ဒုက္ခံ ဒုက္ခသမုပ္ပါဒံ၊ ဒုက္ခဿ စ အတိက္ကမံ။|
    block |အရိယံ စဋ္ဌင်္ဂိကံ မဂ္ဂံ၊ ဒုက္ခူပသမဂါမိနံ။|
  count |၁၉၂|
    block |ဧတံ ခေါ သရဏံ ခေမံ၊ ဧတံ သရဏမုတ္တမံ။|
    block |ဧတံ သရဏမာဂမ္မ၊ သဗ္ဗဒုက္ခါ ပမုစ္စတိ။|
  count |၁၉၃|
    block |ဒုလ္လဘော ပုရိသာဇညော၊ န သော သဗ္ဗတ္ထ ဇာယတိ။|
    block |ယတ္ထ သော ဇာယတိ ဓီရော၊ တံ ကုလံ သုခမေဓတိ။|
  count |၁၉၄|
    block |သုခေါ ဗုဒ္ဓါနမုပ္ပါဒော၊ သုခါ သဒ္ဓမ္မဒေသနာ။|
    block |သုခါ သင်္ဃဿ သာမဂ္ဂီ၊ သမဂ္ဂါနံ တပေါ သုခေါ။|
  count |၁၉၅|
    block |ပူဇာရဟေ ပူဇယတော၊ ဗုဒ္ဓေ ယဒိ ဝ သာဝကေ။|
    block |ပပဉ္စသမတိက္ကန္တေ၊ တိဏ္ဏသောကပရိဒ္ဒဝေ။|
  count |၁၉၆|
    block |တေ တာဒိသေ ပူဇယတော၊ နိဗ္ဗုတေ အကုတောဘယေ။|
    block |န သက္ကာ ပုညံ သင်္ခါတုံ၊ ဣမေတ္တမပိ ကေနစိ။|
  stand |ဗုဒ္ဓဝဂ္ဂေါ စုဒ္ဒသမော နိဋ္ဌိတော။|
