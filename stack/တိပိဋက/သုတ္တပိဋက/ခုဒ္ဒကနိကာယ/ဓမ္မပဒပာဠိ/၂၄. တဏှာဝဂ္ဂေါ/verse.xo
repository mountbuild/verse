block |၂၄။ တဏှာဝဂ္ဂေါ|
  count |၃၃၄|
    block |မနုဇဿ ပမတ္တစာရိနော၊ တဏှာ ဝဍ္ဎတိ မာလုဝါ ဝိယ။|
    block |သော ပ္လဝတီ ဟုရာ ဟုရံ၊ ဖလမိစ္ဆံဝ ဝနသ္မိ ဝါနရော။|
  count |၃၃၅|
    block |ယံ ဧသာ သဟတေ ဇမ္မီ၊ တဏှာ လောကေ ဝိသတ္တိကာ။|
    block |သောကာ တဿ ပဝဍ္ဎန္တိ၊ အဘိဝဋ္ဌံဝ ဗီရဏံ။|
  count |၃၃၆|
    block |ယော စေတံ သဟတေ ဇမ္မိံ၊ တဏှံ လောကေ ဒုရစ္စယံ။|
    block |သောကာ တမှာ ပပတန္တိ၊ ဥဒဗိန္ဒုဝ ပေါက္ခရာ။|
  count |၃၃၇|
    block |တံ ဝေါ ဝဒာမိ ဘဒ္ဒံ ဝေါ၊ ယာဝန္တေတ္ထ သမာဂတာ။|
    block |တဏှာယ မူလံ ခဏထ၊ ဥသီရတ္ထောဝ ဗီရဏံ။|
    block |မာ ဝေါ နဠံဝ သောတောဝ၊ မာရော ဘဉ္ဇိ ပုနပ္ပုနံ။|
  count |၃၃၈|
    block |ယထာပိ မူလေ အနုပဒ္ဒဝေ ဒဠှေ၊ ဆိန္နောပိ ရုက္ခေါ ပုနရေဝ ရူဟတိ။|
    block |ဧဝမ္ပိ တဏှာနုသယေ အနူဟတေ၊ နိဗ္ဗတ္တတီ ဒုက္ခမိဒံ ပုနပ္ပုနံ။|
  count |၃၃၉|
    block |ယဿ ဆတ္တိံသတိ သောတာ၊ မနာပသဝနာ ဘုသာ။|
    block |မာဟာ ဝဟန္တိ ဒုဒ္ဒိဋ္ဌိံ၊ သင်္ကပ္ပါ ရာဂနိဿိတာ။|
  count |၃၄၀|
    block |သဝန္တိ သဗ္ဗဓိ သောတာ၊ လတာ ဥပ္ပဇ္ဇ တိဋ္ဌတိ။|
    block |တဉ္စ ဒိသွာ လတံ ဇာတံ၊ မူလံ ပညာယ ဆိန္ဒထ။|
  count |၃၄၁|
    block |သရိတာနိ သိနေဟိတာနိ စ၊ သောမနဿာနိ ဘဝန္တိ ဇန္တုနော။|
    block |တေ သာတသိတာ သုခေသိနော၊ တေ ဝေ ဇာတိဇရူပဂါ နရာ။|
  count |၃၄၂|
    block |တသိဏာယ ပုရက္ခတာ ပဇာ၊ ပရိသပ္ပန္တိ သသောဝ ဗန္ဓိတော။|
    block |သံယောဇနသင်္ဂသတ္တကာ၊ ဒုက္ခမုပေန္တိ ပုနပ္ပုနံ စိရာယ။|
  count |၃၄၃|
    block |တသိဏာယ ပုရက္ခတာ ပဇာ၊ ပရိသပ္ပန္တိ သသောဝ ဗန္ဓိတော။|
    block |တသ္မာ တသိဏံ ဝိနောဒယေ၊ အာကင်္ခန္တ ဝိရာဂမတ္တနော။|
  count |၃၄၄|
    block |ယော နိဗ္ဗနထော ဝနာဓိမုတ္တော၊ ဝနမုတ္တော ဝနမေဝ ဓာဝတိ။|
    block |တံ ပုဂ္ဂလမေထ ပဿထ၊ မုတ္တော ဗန္ဓနမေဝ ဓာဝတိ။|
  count |၃၄၅|
    block |န တံ ဒဠှံ ဗန္ဓနမာဟု ဓီရာ၊ ယဒာယသံ ဒာရုဇပဗ္ဗဇဉ္စ။|
    block |သာရတ္တရတ္တာ မဏိကုဏ္ဍလေသု၊ ပုတ္တေသု ဒာရေသု စ ယာ အပေက္ခါ။|
  count |၃၄၆|
    block |ဧတံ ဒဠှံ ဗန္ဓနမာဟု ဓီရာ၊ ဩဟာရိနံ သိထိလံ ဒုပ္ပမုဉ္စံ။|
    block |ဧတမ္ပိ ဆေတွာန ပရိဗ္ဗဇန္တိ၊ အနပေက္ခိနော ကာမသုခံ ပဟာယ။|
  count |၃၄၇|
    block |ယေ ရာဂရတ္တာနုပတန္တိ သောတံ၊ သယံကတံ မက္ကဋကောဝ ဇာလံ။|
    block |ဧတမ္ပိ ဆေတွာန ဝဇန္တိ ဓီရာ၊ အနပေက္ခိနော သဗ္ဗဒုက္ခံ ပဟာယ။|
  count |၃၄၈|
    block |မုဉ္စ ပုရေ မုဉ္စ ပစ္ဆတော၊ မဇ္ဈေ မုဉ္စ ဘဝဿ ပါရဂူ။|
    block |သဗ္ဗတ္ထ ဝိမုတ္တမာနသော၊ န ပုနံ ဇာတိဇရံ ဥပေဟိသိ။|
  count |၃၄၉|
    block |ဝိတက္ကမထိတဿ ဇန္တုနော၊ တိဗ္ဗရာဂဿ သုဘာနုပဿိနော။|
    block |ဘိယျော တဏှာ ပဝဍ္ဎတိ၊ ဧသ ခေါ ဒဠှံ ကရောတိ ဗန္ဓနံ။|
  count |၃၅၀|
    block |ဝိတက္ကူပသမေ စ ယော ရတော၊ အသုဘံ ဘာဝယတေ သဒာ သတော။|
    block |ဧသ ခေါ ဗျန္တိ ကာဟိတိ၊ ဧသ ဆေစ္ဆတိ မာရဗန္ဓနံ။|
  count |၃၅၁|
    block |နိဋ္ဌင်္ဂတော အသန္တာသီ၊ ဝီတတဏှော အနင်္ဂဏော။|
    block |အစ္ဆိန္ဒိ ဘဝသလ္လာနိ၊ အန္တိမောယံ သမုဿယော။|
  count |၃၅၂|
    block |ဝီတတဏှော အနာဒာနော၊ နိရုတ္တိပဒကောဝိဒော။|
    block |အက္ခရာနံ သန္နိပါတံ၊ ဇညာ ပုဗ္ဗာပရာနိ စ။|
    block |သ ဝေ အန္တိမသာရီရော၊ မဟာပညော မဟာပုရိသောတိ ဝုစ္စတိ။|
  count |၃၅၃|
    block |သဗ္ဗာဘိဘူ သဗ္ဗဝိဒူဟမသ္မိ၊ သဗ္ဗေသု ဓမ္မေသု အနူပလိတ္တော။|
    block |သဗ္ဗဉ္ဇဟော တဏှက္ခယေ ဝိမုတ္တော၊ သယံ အဘိညာယ ကမုဒ္ဒိသေယျံ။|
  count |၃၅၄|
    block |သဗ္ဗဒာနံ ဓမ္မဒာနံ ဇိနာတိ၊ သဗ္ဗရသံ ဓမ္မရသော ဇိနာတိ။|
    block |သဗ္ဗရတိံ ဓမ္မရတိ ဇိနာတိ၊ တဏှက္ခယော သဗ္ဗဒုက္ခံ ဇိနာတိ။|
  count |၃၅၅|
    block |ဟနန္တိ ဘောဂါ ဒုမ္မေဓံ၊ နော စ ပါရဂဝေသိနော။|
    block |ဘောဂတဏှာယ ဒုမ္မေဓော၊ ဟန္တိ အညေဝ အတ္တနံ။|
  count |၃၅၆|
    block |တိဏဒောသာနိ ခေတ္တာနိ၊ ရာဂဒောသာ အယံ ပဇာ။|
    block |တသ္မာ ဟိ ဝီတရာဂေသု၊ ဒိန္နံ ဟောတိ မဟပ္ဖလံ။|
  count |၃၅၇|
    block |တိဏဒောသာနိ ခေတ္တာနိ၊ ဒောသဒောသာ အယံ ပဇာ။|
    block |တသ္မာ ဟိ ဝီတဒောသေသု၊ ဒိန္နံ ဟောတိ မဟပ္ဖလံ။|
  count |၃၅၈|
    block |တိဏဒောသာနိ ခေတ္တာနိ၊ မောဟဒောသာ အယံ ပဇာ။|
    block |တသ္မာ ဟိ ဝီတမောဟေသု၊ ဒိန္နံ ဟောတိ မဟပ္ဖလံ။|
  count |၃၅၉|
    block |တိဏဒောသာနိ ခေတ္တာနိ၊ ဣစ္ဆာဒောသာ အယံ ပဇာ။|
    block |တသ္မာ ဟိ ဝိဂတိစ္ဆေသု၊ ဒိန္နံ ဟောတိ မဟပ္ဖလံ။|
    block |တိဏဒောသာနိ ခေတ္တာနိ၊ တဏှာဒောသာ အယံ ပဇာ။|
    block |တသ္မာ ဟိ ဝီတတဏှေသု၊ ဒိန္နံ ဟောတိ မဟပ္ဖလံ။|
  stand |တဏှာဝဂ္ဂေါ စတုဝီသတိမော နိဋ္ဌိတော။|
