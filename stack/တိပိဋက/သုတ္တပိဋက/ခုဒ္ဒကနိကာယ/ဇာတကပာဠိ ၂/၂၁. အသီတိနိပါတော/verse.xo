block |၂၁။ အသီတိနိပါတော|
  count |  |
  block |၅၃၃။ စူဠဟံသဇာတကံ ၁|
  count |၁|
    block |သုမုခ အနုပစိနန္တာ၊ ပက္ကမန္တိ ဝိဟင်္ဂမာ။|
    block |ဂစ္ဆ တုဝမ္ပိ မာ ကင်္ခိ၊ နတ္ထိ ဗဒ္ဓေ သဟာယတာ။|
  count |၂|
    block |ဂစ္ဆေ ဝါဟံ န ဝါ ဂစ္ဆေ၊ န တေန အမရော သိယံ။|
    block |သုခိတံ တံ ဥပါသိတွာ၊ ဒုက္ခိတံ တံ ကထံ ဇဟေ။|
  count |၃|
    block |မရဏံ ဝါ တယာ သဒ္ဓိံ၊ ဇီဝိတံ ဝါ တယာ ဝိနာ။|
    block |တဒေဝ မရဏံ သေယျော၊ ယဉ္စေ ဇီဝေ တယာ ဝိနာ။|
  count |၄|
    block |နေသ ဓမ္မော မဟာရာဇ၊ ယံ တံ ဧဝံ ဂတံ ဇဟေ။|
    block |ယာ ဂတိ တုယှံ သာ မယှံ၊ ရုစ္စတေ ဝိဟဂါဓိပ။|
  count |၅|
    block |ကာ နု ပါသေန ဗဒ္ဓဿ၊ ဂတိ အညာ မဟာနသာ။|
    block |သာ ကထံ စေတယာနဿ၊ မုတ္တဿ တဝ ရုစ္စတိ။|
  count |၆|
    block |ကံ ဝါ တွံ ပဿသေ အတ္ထံ၊ မမ တုယှဉ္စ ပက္ခိမ။|
    block |ဉာတီနံ ဝါဝသိဋ္ဌာနံ၊ ဥဘိန္နံ ဇီဝိတက္ခယေ။|
  count |၇|
    block |ယံ န ကဉ္စနဒေပိဉ္ဆ၊ အန္ဓေန တမသာ ဂတံ။|
    block |တာဒိသေ သဉ္စဇံ ပါဏံ၊ ကမတ္ထမဘိဇောတယေ။|
  count |၈|
    block |ကထံ နု ပတတံ သေဋ္ဌ၊ ဓမ္မေ အတ္ထံ န ဗုဇ္ဈသိ။|
    block |ဓမ္မော အပစိတော သန္တော၊ အတ္ထံ ဒဿေတိ ပါဏိနံ။|
  count |၉|
    block |သောဟံ ဓမ္မံ အပေက္ခါနော၊ ဓမ္မာ စတ္ထံ သမုဋ္ဌိတံ။|
    block |ဘတ္တိဉ္စ တယိ သမ္ပဿံ၊ နာဝကင်္ခါမိ ဇီဝိတံ။|
  count |၁၀|
    block |အဒ္ဓါ ဧသော သတံ ဓမ္မော၊ ယော မိတ္တော မိတ္တမာပဒေ။|
    block |န စဇေ ဇီဝိတဿာပိ၊ ဟေတုဓမ္မမနုဿရံ။|
  count |၁၁|
    block |သွာယံ ဓမ္မော စ တေ စိဏ္ဏော၊ ဘတ္တိ စ ဝိဒိတာ မယိ။|
    block |ကာမံ ကရဿု မယှေတံ၊ ဂစ္ဆေဝါနုမတော မယာ။|
  count |၁၂|
    block |အပိ တွေဝံ ဂတေ ကာလေ၊ ယံ ခဏ္ဍံ ဉာတိနံ မယာ။|
    block |တယာ တံ ဗုဒ္ဓိသမ္ပန္နံ၊ အဿ ပရမသံဝုတံ။|
  count |၁၃|
    block |ဣစ္စေဝံ မန္တယန္တာနံ၊ အရိယာနံ အရိယဝုတ္တိနံ။|
    block |ပစ္စဒိဿထ နေသာဒော၊ အာတုရာနမိဝန္တကော။|
  count |၁၄|
    block |တေ သတ္တုမဘိသဉ္စိက္ခ၊ ဒီဃရတ္တံ ဟိတာ ဒိဇာ။|
    block |တုဏှီမာသိတ္ထ ဥဘယော၊ န သဉ္စလေသုမာသနာ။|
  count |၁၅|
    block |ဓတရဋ္ဌေ စ ဒိသွာန၊ သမုဍ္ဍေန္တေ တတော တတော။|
    block |အဘိက္ကမထ ဝေဂေန၊ ဒိဇသတ္တု ဒိဇာဓိပေ။|
  count |၁၆|
    block |သော စ ဝေဂေနဘိက္ကမ္မ၊ အာသဇ္ဇ ပရမေ ဒိဇေ။|
    block |ပစ္စကမိတ္ထ နေသာဒော၊ ဗဒ္ဓါ ဣတိ ဝိစိန္တယံ။|
  count |၁၇|
    block |ဧကံဝ ဗဒ္ဓမာသီနံ၊ အဗဒ္ဓဉ္စ ပုနာပရံ။|
    block |အာသဇ္ဇ ဗဒ္ဓမာသီနံ၊ ပေက္ခမာနမဒီနဝံ။|
  count |၁၈|
    block |တတော သော ဝိမတောယေဝ၊ ပဏ္ဍရေ အဇ္ဈဘာသထ။|
    block |ပဝဍ္ဎကာယေ အာသီနေ၊ ဒိဇသင်္ဃဂဏာဓိပေ။|
  count |၁၉|
    block |ယံ နု ပါသေန မဟတာ၊ ဗဒ္ဓေါ န ကုရုတေ ဒိသံ။|
    block |အထ ကသ္မာ အဗဒ္ဓေါ တွံ၊ ဗလီ ပက္ခိ န ဂစ္ဆသိ။|
  count |၂၀|
    block |ကိန္နု တျာယံ ဒိဇော ဟောတိ၊ မုတ္တော ဗဒ္ဓံ ဥပါသသိ။|
    block |ဩဟာယ သကုဏာ ယန္တိ၊ ကိံ ဧကော အဝဟီယသိ။|
  count |၂၁|
    block |ရာဇာ မေ သော ဒိဇာမိတ္တ၊ သခါ ပါဏသမော စ မေ။|
    block |နေဝ နံ ဝိဇဟိဿာမိ၊ ယာဝ ကာလဿ ပရိယာယံ။|
  count |၂၂|
    block |ကထံ ပနာယံ ဝိဟင်္ဂေါ၊ နာဒ္ဒသ ပါသမောဍ္ဍိတံ။|
    block |ပဒဉှေတံ မဟန္တာနံ၊ ဗောဒ္ဓုမရဟန္တိ အာပဒံ။|
  count |၂၃|
    block |ယဒာ ပရာဘဝေါ ဟောတိ၊ ပေါသော ဇီဝိတသင်္ခယေ။|
    block |အထ ဇာလဉ္စ ပါသဉ္စ၊ အာသဇ္ဇာပိ န ဗုဇ္ဈတိ။|
  count |၂၄|
    block |အပိ တွေဝ မဟာပည၊ ပါသာ ဗဟုဝိဓာ တတာ။|
    block |ဂုယှမာသဇ္ဇ ဗဇ္ဈန္တိ၊ အထေဝံ ဇီဝိတက္ခယေ။|
  count |၂၅|
    block |အပိ နာယံ တယာ သဒ္ဓိံ၊ သံဝါသဿ သုခုဒြယော။|
    block |အပိ နော အနုမညာသိ၊ အပိ နော ဇီဝိတံ ဒဒေ။|
  count |၂၆|
    block |န စေဝ မေ တွံ ဗဒ္ဓေါသိ၊ နပိ ဣစ္ဆာမိ တေ ဝဓံ။|
    block |ကာမံ ခိပ္ပမိတော ဂန္တွာ၊ ဇီဝ တွံ အနိဃော စိရံ။|
  count |၂၇|
    block |နေဝါဟမေတမိစ္ဆာမိ၊ အညတြေတဿ ဇီဝိတာ။|
    block |သစေ ဧကေန တုဋ္ဌောသိ၊ မုဉ္စေတံ မဉ္စ ဘက္ခယ။|
  count |၂၈|
    block |အာရောဟပရိဏာဟေန၊ တုလျာသ္မာ ဝယသာ ဥဘော။|
    block |န တေ လာဘေန ဇီဝတ္ထိ၊ ဧတေန နိမိနာ တုဝံ။|
  count |၂၉|
    block |တဒိင်္ဃ သမပေက္ခဿု၊ ဟောတု ဂိဒ္ဓိ တဝမှသု။|
    block |မံ ပုဗ္ဗေ ဗန္ဓ ပါသေန၊ ပစ္ဆာ မုဉ္စ ဒိဇာဓိပံ။|
  count |၃၀|
    block |တာဝဒေဝ စ တေ လာဘော၊ ကတာဿ ယာစနာယ စ။|
    block |မိတ္တိ စ ဓတရဋ္ဌေဟိ၊ ယာဝဇီဝါယ တေ သိယာ။|
  count |၃၁|
    block |ပဿန္တု နော မဟာသင်္ဃာ၊ တယာ မုတ္တံ ဣတော ဂတံ။|
    block |မိတ္တာမစ္စာ စ ဘစ္စာ စ၊ ပုတ္တဒာရာ စ ဗန္ဓဝါ။|
  count |၃၂|
    block |န စ တေ တာဒိသာ မိတ္တာ၊ ဗဟူနံ ဣဓ ဝိဇ္ဇတိ။|
    block |ယထာ တွံ ဓတရဋ္ဌဿ၊ ပါဏသာဓာရဏော သခါ။|
  count |၃၃|
    block |သော တေ သဟာယံ မုဉ္စာမိ၊ ဟောတု ရာဇာ တဝါနုဂေါ။|
    block |ကာမံ ခိပ္ပမိတော ဂန္တွာ၊ ဉာတိမဇ္ဈေ ဝိရောစထ။|
  count |၃၄|
    block |သော ပတီတော ပမုတ္တေန၊ ဘတ္တုနာ ဘတ္တုဂါရဝေါ။|
    block |အဇ္ဈဘာသထ ဝက္ကင်္ဂေါ၊ ဝါစံ ကဏ္ဏသုခံ ဘဏံ။|
  count |၃၅|
    block |ဧဝံ လုဒ္ဒက နန္ဒဿု၊ သဟ သဗ္ဗေဟိ ဉာတိဘိ။|
    block |ယထာဟမဇ္ဇ နန္ဒာမိ၊ မုတ္တံ ဒိသွာ ဒိဇာဓိပံ။|
  count |၃၆|
    block |ဧဟိ တံ အနုသိက္ခါမိ၊ ယထာ တွမပိ လစ္ဆသေ။|
    block |လာဘံ တဝါယံ ဓတရဋ္ဌော၊ ပါပံ ကိဉ္စိ န ဒက္ခတိ။|
  count |၃၇|
    block |ခိပ္ပမန္တေပုရံ နေတွာ၊ ရညော ဒဿေဟိ နော ဥဘော။|
    block |အဗဒ္ဓေ ပကတိဘူတေ၊ ကာဇေ ဥဘယတော ဌိတေ။|
  count |၃၈|
    block |ဓတရဋ္ဌာ မဟာရာဇ၊ ဟံသာဓိပတိနော ဣမေ။|
    block |အယဉှိ ရာဇာ ဟံသာနံ၊ အယံ သေနာပတီတရော။|
  count |၃၉|
    block |အသံသယံ ဣမံ ဒိသွာ၊ ဟံသရာဇံ နရာဓိပေါ။|
    block |ပတီတော သုမနော ဝိတ္တော၊ ဗဟုံ ဒဿတိ တေ ဓနံ။|
  count |၄၀|
    block |တဿ တံ ဝစနံ သုတွာ၊ ကမ္မုနာ ဥပပါဒယိ။|
    block |ခိပ္ပမန္တေပုရံ ဂန္တွာ၊ ရညော ဟံသေ အဒဿယိ။|
    block |အဗဒ္ဓေ ပကတိဘူတေ၊ ကာဇေ ဥဘယတော ဌိတေ။|
  count |၄၁|
    block |ဓတရဋ္ဌာ မဟာရာဇ၊ ဟံသာဓိပတိနော ဣမေ။|
    block |အယဉှိ ရာဇာ ဟံသာနံ၊ အယံ သေနာပတီတရော။|
  count |၄၂|
    block |ကထံ ပနိမေ ဝိဟင်္ဂါ၊ တဝ ဟတ္ထတ္တမာဂတာ။|
    block |ကထံ လုဒ္ဒော မဟန္တာနံ၊ ဣဿရေ ဣဓ အဇ္ဈဂါ။|
  count |၄၃|
    block |ဝိဟိတာ သန္တိမေ ပါသာ၊ ပလ္လလေသု ဇနာဓိပ။|
    block |ယံ ယဒာယတနံ မညေ၊ ဒိဇာနံ ပါဏရောဓနံ။|
  count |၄၄|
    block |တာဒိသံ ပါသမာသဇ္ဇ၊ ဟံသရာဇာ အဗဇ္ဈထ။|
    block |တံ အဗဒ္ဓေါ ဥပါသီနော၊ မမာယံ အဇ္ဈဘာသထ။|
  count |၄၅|
    block |သုဒုက္ကရံ အနရိယေဟိ၊ ဒဟတေ ဘာဝမုတ္တမံ။|
    block |ဘတ္တုရတ္ထေ ပရက္ကန္တော၊ ဓမ္မယုတ္တော ဝိဟင်္ဂမော။|
  count |၄၆|
    block |အတ္တနာယံ စဇိတွာန၊ ဇီဝိတံ ဇီဝိတာရဟော။|
    block |အနုတ္ထုနန္တော အာသီနော၊ ဘတ္တု ယာစိတ္ထ ဇီဝိတံ။|
  count |၄၇|
    block |တဿ တံ ဝစနံ သုတွာ၊ ပသာဒမဟမဇ္ဈဂါ။|
    block |တတော နံ ပါမုစိံ ပါသာ၊ အနုညာသိံ သုခေန စ။|
  count |၄၈|
    block |သော ပတီတော ပမုတ္တေန၊ ဘတ္တုနာ ဘတ္တုဂါရဝေါ။|
    block |အဇ္ဈဘာသထ ဝက္ကင်္ဂေါ၊ ဝါစံ ကဏ္ဏသုခံ ဘဏံ။|
  count |၄၉|
    block |ဧဝံ လုဒ္ဒက နန္ဒဿု၊ သဟ သဗ္ဗေဟိ ဉာတိဘိ။|
    block |ယထာဟမဇ္ဇ နန္ဒာမိ၊ မုတ္တံ ဒိသွာ ဒိဇာဓိပံ။|
  count |၅၀|
    block |ဧဟိ တံ အနုသိက္ခါမိ၊ ယထာ တွမပိ လစ္ဆသေ။|
    block |လာဘံ တဝါယံ ဓတရဋ္ဌော၊ ပါပံ ကိဉ္စိ န ဒက္ခတိ။|
  count |၅၁|
    block |ခိပ္ပမန္တေပုရံ နေတွာ၊ ရညော ဒဿေဟိ နော ဥဘော။|
    block |အဗဒ္ဓေ ပကတိဘူတေ၊ ကာဇေ ဥဘယတော ဌိတေ။|
  count |၅၂|
    block |ဓတရဋ္ဌာ မဟာရာဇ၊ ဟံသာဓိပတိနော ဣမေ။|
    block |အယဉှိ ရာဇာ ဟံသာနံ၊ အယံ သေနာပတီတရော။|
  count |၅၃|
    block |အသံသယံ ဣမံ ဒိသွာ၊ ဟံသရာဇံ နရာဓိပေါ။|
    block |ပတီတော သုမနော ဝိတ္တော၊ ဗဟုံ ဒဿတိ တေ ဓနံ။|
  count |၅၄|
    block |ဧဝမေတဿ ဝစနာ၊ အာနီတာမေ ဥဘော မယာ။|
    block |ဧတ္ထေဝ ဟိ ဣမေ အာသုံ၊ ဥဘော အနုမတာ မယာ။|
  count |၅၅|
    block |သောယံ ဧဝံ ဂတော ပက္ခီ၊ ဒိဇော ပရမဓမ္မိကော။|
    block |မာဒိသဿ ဟိ လုဒ္ဒဿ၊ ဇနယေယျာထ မဒ္ဒဝံ။|
  count |၅၆|
    block |ဥပါယနဉ္စ တေ ဒေဝ၊ နာညံ ပဿာမိ ဧဒိသံ။|
    block |သဗ္ဗသာကုဏိကာဂါမေ၊ တံ ပဿ မနုဇာဓိပ။|
  count |၅၇|
    block |ဒိသွာ နိသိန္နံ ရာဇာနံ၊ ပီဌေ သောဝဏ္ဏယေ သုဘေ။|
    block |အဇ္ဈဘာသထ ဝက္ကင်္ဂေါ၊ ဝါစံ ကဏ္ဏသုခံ ဘဏံ။|
  count |၅၈|
    block |ကစ္စိန္နု ဘောတော ကုသလံ၊ ကစ္စိ ဘောတော အနာမယံ။|
    block |ကစ္စိ ရဋ္ဌမိဒံ ဖီတံ၊ ဓမ္မေန မနုသာသသိ။|
  count |၅၉|
    block |ကုသလဉ္စေဝ မေ ဟံသ၊ အထော ဟံသ အနာမယံ။|
    block |အထော ရဋ္ဌမိဒံ ဖီတံ၊ ဓမ္မေန မနုသာသဟံ။|
  count |၆၀|
    block |ကစ္စိ ဘောတော အမစ္စေသု၊ ဒောသော ကောစိ န ဝိဇ္ဇတိ။|
    block |ကစ္စိ စ တေ တဝတ္ထေသု၊ နာဝကင်္ခန္တိ ဇီဝိတံ။|
  count |၆၁|
    block |အထောပိ မေ အမစ္စေသု၊ ဒောသော ကောစိ န ဝိဇ္ဇတိ။|
    block |အထောပိ တေ မမတ္ထေသု၊ နာဝကင်္ခန္တိ ဇီဝိတံ။|
  count |၆၂|
    block |ကစ္စိ တေ သာဒိသီ ဘရိယာ၊ အဿဝါ ပိယဘာဏိနီ။|
    block |ပုတ္တရူပယသူပေတာ၊ တဝ ဆန္ဒဝသာနုဂါ။|
  count |၆၃|
    block |အထော မေ သာဒိသီ ဘရိယာ၊ အဿဝါ ပိယဘာဏိနီ။|
    block |ပုတ္တရူပယသူပေတာ၊ မမ ဆန္ဒဝသာနုဂါ။|
  count |၆၄|
    block |ဘဝန္တံ ကစ္စိ နု မဟာ-သတ္တုဟတ္ထတ္တတံ ဂတော။|
    block |ဒုက္ခမာပဇ္ဇိ ဝိပုလံ၊ တသ္မိံ ပဌမမာပဒေ။|
  count |၆၅|
    block |ကစ္စိ ယန္တာပတိတွာန၊ ဒဏ္ဍေန သမပေါထယိ။|
    block |ဧဝမေတေသံ ဇမ္မာနံ၊ ပါတိကံ ဘဝတိ တာဝဒေ။|
  count |၆၆|
    block |ခေမမာသိ မဟာရာဇ၊ ဧဝမာပဒိယာ သတိ။|
    block |န စာယံ ကိဉ္စိ ရသ္မာသု၊ သတ္တူဝ သမပဇ္ဇထ။|
  count |၆၇|
    block |ပစ္စဂမိတ္ထ နေသာဒော၊ ပုဗ္ဗေဝ အဇ္ဈဘာသထ။|
    block |တဒာယံ သုမုခေါယေဝ၊ ပဏ္ဍိတော ပစ္စဘာသထ။|
  count |၆၈|
    block |တဿ တံ ဝစနံ သုတွာ၊ ပသာဒမယမဇ္ဈဂါ။|
    block |တတော မံ ပါမုစီ ပါသာ၊ အနုညာသိ သုခေန စ။|
  count |၆၉|
    block |ဣဒဉ္စ သုမုခေနေဝ၊ ဧတဒတ္ထာယ စိန္တိတံ။|
    block |ဘောတော သကာသေဂမနံ၊ ဧတဿ ဓနမိစ္ဆတာ။|
  count |၇၀|
    block |သွာဂတဉ္စေဝိဒံ ဘဝတံ၊ ပတီတော စသ္မိ ဒဿနာ။|
    block |ဧသော စာပိ ဗဟုံ ဝိတ္တံ၊ လဘတံ ယာဝဒိစ္ဆတိ။|
  count |၇၁|
    block |သန္တပ္ပယိတွာ နေသာဒံ၊ ဘောဂေဟိ မနုဇာဓိပေါ။|
    block |အဇ္ဈဘာသထ ဝက္ကင်္ဂံ၊ ဝါစံ ကဏ္ဏသုခံ ဘဏံ။|
  count |၇၂|
    block |ယံ ခလု ဓမ္မမာဓီနံ၊ ဝသော ဝတ္တတိ ကိဉ္စနံ။|
    block |သဗ္ဗတ္ထိဿရိယံ တဝ၊ တံ ပသာသ ယဒိစ္ဆထ။|
  count |၇၃|
    block |ဒာနတ္ထံ ဥပဘောတ္တုံ ဝါ၊ ယံ စညံ ဥပကပ္ပတိ။|
    block |ဧတံ ဒဒာမိ ဝေါ ဝိတ္တံ၊ ဣဿရိယံ ဝိဿဇာမိ ဝေါ။|
  count |၇၄|
    block |ယထာ စ မျာယံ သုမုခေါ၊ အဇ္ဈဘာသေယျ ပဏ္ဍိတော။|
    block |ကာမသာ ဗုဒ္ဓိသမ္ပန္နော၊ တံ မျာဿ ပရမပ္ပိယံ။|
  count |၇၅|
    block |အဟံ ခလု မဟာရာဇ၊ နာဂရာဇာရိဝန္တရံ။|
    block |ပဋိဝတ္တုံ န သက္ကောမိ၊ န မေ သော ဝိနယော သိယာ။|
  count |၇၆|
    block |အမှာကဉ္စေဝ သော သေဋ္ဌော၊ တွဉ္စ ဥတ္တမသတ္တဝေါ။|
    block |ဘူမိပါလော မနုဿိန္ဒော၊ ပူဇာ ဗဟူဟိ ဟေတုဟိ။|
  count |၇၇|
    block |တေသံ ဥဘိန္နံ ဘဏတံ၊ ဝတ္တမာနေ ဝိနိစ္ဆယေ။|
    block |နန္တရံ ပဋိဝတ္တဗ္ဗံ၊ ပေဿေန မနုဇာဓိပ။|
  count |၇၈|
    block |ဓမ္မေန ကိရ နေသာဒော၊ ပဏ္ဍိတော အဏ္ဍဇော ဣတိ။|
    block |န ဟေဝ အကတတ္တဿ၊ နယော ဧတာဒိသော သိယာ။|
  count |၇၉|
    block |ဧဝံ အဂ္ဂပကတိမာ၊ ဧဝံ ဥတ္တမသတ္တဝေါ။|
    block |ယာဝတတ္ထိ မယာ ဒိဋ္ဌာ၊ နာညံ ပဿာမိ ဧဒိသံ။|
  count |၈၀|
    block |တုဋ္ဌောသ္မိ ဝေါ ပကတိယာ၊ ဝါကျေန မဓုရေန စ။|
    block |ဧသော စာပိ မမစ္ဆန္ဒော၊ စိရံ ပဿေယျ ဝေါ ဥဘော။|
  count |၈၁|
    block |ယံ ကိစ္စံ ပရမေ မိတ္တေ၊ ကတမသ္မာသု တံ တယာ။|
    block |ပတ္တာ နိဿံသယံ တျာမှာ၊ ဘတ္တိရသ္မာသု ယာ တဝ။|
  count |၈၂|
    block |အဒုဉ္စ နူန သုမဟာ၊ ဉာတိသင်္ဃဿ မန္တရံ။|
    block |အဒဿနေန အသ္မာကံ၊ ဒုက္ခံ ဗဟူသု ပက္ခိသု။|
  count |၈၃|
    block |တေသံ သောကဝိဃာတာယ၊ တယာ အနုမတာ မယံ။|
    block |တံ ပဒက္ခိဏတော ကတွာ၊ ဉာတိံ ပဿေမုရိန္ဒမ။|
  count |၈၄|
    block |အဒ္ဓါဟံ ဝိပုလံ ပီတိံ၊ ဘဝတံ ဝိန္ဒာမိ ဒဿနာ။|
    block |ဧသော စာပိ မဟာ အတ္ထော၊ ဉာတိဝိဿာသနာ သိယာ။|
  count |၈၅|
    block |ဣဒံ ဝတွာ ဓတရဋ္ဌော၊ ဟံသရာဇာ နရာဓိပံ။|
    block |ဥတ္တမံ ဇဝမနွာယ၊ ဉာတိသင်္ဃံ ဥပါဂမုံ။|
  count |၈၆|
    block |တေ အရောဂေ အနုပ္ပတ္တေ၊ ဒိသွာန ပရမေ ဒိဇေ။|
    block |ကေကာတိ မကရုံ ဟံသာ၊ ပုထုသဒ္ဒော အဇာယထ။|
  count |၈၇|
    block |တေ ပတီတာ ပမုတ္တေန၊ ဘတ္တုနာ ဘတ္တုဂါရဝါ။|
    block |သမန္တာ ပရိကိရိံသု၊ အဏ္ဍဇာ လဒ္ဓပစ္စယာ။|
  count |၈၈|
    block |ဧဝံ မိတ္တဝတံ အတ္ထာ၊ သဗ္ဗေ ဟောန္တိ ပဒက္ခိဏာ။|
    block |ဟံသာ ယထာ ဓတရဋ္ဌာ၊ ဉာတိသင်္ဃံ ဥပါဂမုန္တိ။|
  stand |စူဠ ဟံသဇာတကံ ပဌမံ။|
  count |  |
  block |၅၃၄။ မဟာဟံသဇာတကံ ၂|
  count |၈၉|
    block |ဧတေ ဟံသာ ပက္ကမန္တိ၊ ဝက္ကင်္ဂါ ဘယမေရိတာ။|
    block |ဟရိတ္တစ ဟေမဝဏ္ဏ၊ ကာမံ သုမုခ ပက္ကမ။|
  count |၉၀|
    block |ဩဟာယ မံ ဉာတိဂဏာ၊ ဧကံ ပါသဝသံ ဂတံ။|
    block |အနပေက္ခမာနာ ဂစ္ဆန္တိ၊ ကိံ ဧကော အဝဟီယသိ။|
  count |၉၁|
    block |ပတေဝ ပတတံ သေဋ္ဌ၊ နတ္ထိ ဗဒ္ဓေ သဟာယတာ။|
    block |မာ အနီဃာယ ဟာပေသိ၊ ကာမံ သုမုခ ပက္ကမ။|
  count |၉၂|
    block |နာဟံ ဒုက္ခပရေတောပိ၊ ဓတရဋ္ဌ တုဝံ ဇဟေ။|
    block |ဇီဝိတံ မရဏံ ဝါ မေ၊ တယာ သဒ္ဓိံ ဘဝိဿတိ။|
  count |၉၃|
    block |နာဟံ ဒုက္ခပရေတောပိ၊ ဓတရဋ္ဌ တုဝံ ဇဟေ။|
    block |န မံ အနရိယသံယုတ္တေ၊ ကမ္မေ ယောဇေတုမရဟသိ။|
  count |၉၄|
    block |သကုမာရော သခါ တျသ္မိ၊ သစိတ္တေ စသ္မိ တေ ဌိတော။|
    block |ဉာတော သေနာပတိ တျာဟံ၊ ဟံသာနံ ပဝရုတ္တမ။|
  count |၉၅|
    block |ကထံ အဟံ ဝိကတ္ထိဿံ၊ ဉာတိမဇ္ဈေ ဣတော ဂတော။|
    block |တံ ဟိတွာ ပတတံ သေဋ္ဌ၊ ကိံ တေ ဝက္ခါမိတော ဂတော။|
    block |ဣဓ ပါဏံ စဇိဿာမိ၊ နာနရိယံ ကတ္တုမုဿဟေ။|
  count |၉၆|
    block |ဧသော ဟိ ဓမ္မော သုမုခ၊ ယံ တွံ အရိယပထေ ဌိတော။|
    block |ယော ဘတ္တာရံ သခါရံ မံ၊ န ပရိစ္စတ္တုမုဿဟေ။|
  count |၉၇|
    block |တဉှိ မေ ပေက္ခမာနဿ၊ ဘယံ နတွေဝ ဇာယတိ။|
    block |အဓိဂစ္ဆသိ တွံ မယှံ၊ ဧဝံ ဘူတဿ ဇီဝိတံ။|
  count |၉၈|
    block |ဣစ္စေဝံ မန္တယန္တာနံ၊ အရိယာနံ အရိယဝုတ္တိနံ။|
    block |ဒဏ္ဍမာဒာယ နေသာဒော၊ အာပတီ တုရိတော ဘုသံ။|
  count |၉၉|
    block |တမာပတန္တံ ဒိသွာန၊ သုမုခေါ အတိဗြူဟယိ။|
    block |အဋ္ဌာသိ ပုရတော ရညော၊ ဟံသော ဝိဿာသယံ ဗျဓံ။|
  count |၁၀၀|
    block |မာ ဘာယိ ပတတံ သေဋ္ဌ၊ န ဟိ ဘာယန္တိ တာဒိသာ။|
    block |အဟံ ယောဂံ ပယုဉ္ဇိဿံ၊ ယုတ္တံ ဓမ္မူပသံဟိတံ။|
    block |တေန ပရိယာပဒာနေန၊ ခိပ္ပံ ပါသာ ပမောက္ခသိ။|
  count |၁၀၁|
    block |တဿ တံ ဝစနံ သုတွာ၊ သုမုခဿ သုဘာသိတံ။|
    block |ပဟဋ္ဌလောမော နေသာဒော၊ အဉ္ဇလိဿ ပဏာမယိ။|
  count |၁၀၂|
    block |န မေ သုတံ ဝါ ဒိဋ္ဌံ ဝါ၊ ဘာသန္တော မာနုသိံ ဒိဇော။|
    block |အရိယံ ဗြုဝါနော ဝက္ကင်္ဂေါ၊ စဇန္တော မာနုသိံ ဂိရံ။|
  count |၁၀၃|
    block |ကိန္နု တာယံ ဒိဇော ဟောတိ၊ မုတ္တော ဗဒ္ဓံ ဥပါသသိ။|
    block |ဩဟာယ သကုဏာ ယန္တိ၊ ကိံ ဧကော အဝဟီယသိ။|
  count |၁၀၄|
    block |ရာဇာ မေ သော ဒိဇာမိတ္တ၊ သေနာပစ္စဿ ကာရယိံ။|
    block |တမာပဒေ ပရိစ္စတ္တုံ၊ နုဿဟေ ဝိဟဂါဓိပံ။|
  count |၁၀၅|
    block |မဟာဂဏာယ ဘတ္တာ မေ၊ မာ ဧကော ဗျသနံ အဂါ။|
    block |တထာ တံ သမ္မ နေသာဒ၊ ဘတ္တာယံ အဘိတော ရမေ။|
  count |၁၀၆|
    block |အရိယဝတ္တသိ ဝက္ကင်္ဂ၊ ယော ပိဏ္ဍမပစာယသိ။|
    block |စဇာမိ တေ တံ ဘတ္တာရံ၊ ဂစ္ဆထူဘော ယထာသုခံ။|
  count |၁၀၇|
    block |သစေ အတ္တပ္ပယောဂေန၊ ဩဟိတော ဟံသပက္ခိနံ။|
    block |ပဋိဂဏှာမ တေ သမ္မ၊ ဧတံ အဘယဒက္ခိဏံ။|
  count |၁၀၈|
    block |နော စေ အတ္တပ္ပယောဂေန၊ ဩဟိတော ဟံသပက္ခိနံ။|
    block |အနိဿရော မုဉ္စမမှေ၊ ထေယျံ ကယိရာသိ လုဒ္ဒက။|
  count |၁၀၉|
    block |ယဿ တွံ ဘတကော ရညော၊ ကာမံ တဿေဝ ပါပယ။|
    block |တတ္ထ သံယမနော ရာဇာ၊ ယထာဘိညံ ကရိဿတိ။|
  count |၁၁၀|
    block |ဣစ္စေဝံ ဝုတ္တော နေသာဒော၊ ဟေမဝဏ္ဏေ ဟရိတ္တစေ။|
    block |ဥဘော ဟတ္ထေဟိ သင်္ဂယှ၊ ပဉ္ဇရေ အဇ္ဈဝေါဒဟိ။|
  count |၁၁၁|
    block |တေ ပဉ္ဇရဂတေ ပက္ခီ၊ ဥဘော ဘဿရဝဏ္ဏိနေ။|
    block |သုမုခံ ဓတရဋ္ဌဉ္စ၊ လုဒ္ဒော အာဒာယ ပက္ကမိ။|
  count |၁၁၂|
    block |ဟရီယမာနော ဓတရဋ္ဌော၊ သုမုခံ ဧတဒဗြဝိ။|
    block |ဗာဠှံ ဘာယာမိ သုမုခ၊ သာမာယ လက္ခဏူရုယာ။|
    block |အသ္မာကံ ဝဓမညာယ၊ အထတ္တာနံ ဝဓိဿတိ။|
  count |၁၁၃|
    block |ပါကဟံသာ စ သုမုခ၊ သုဟေမာ ဟေမသုတ္တစာ။|
    block |ကောဉ္စီ သမုဒ္ဒတီရေဝ၊ ကပဏာ နူန ရုစ္ဆတိ။|
  count |၁၁၄|
    block |ဧဝံ မဟန္တော လောကဿ၊ အပ္ပမေယျော မဟာဂဏီ။|
    block |ဧကိတ္ထိမနုသောစေယျ၊ နယိဒံ ပညဝတာမိဝ။|
  count |၁၁၅|
    block |ဝါတောဝ ဂန္ဓမာဒေတိ၊ ဥဘယံ ဆေကပါပကံ။|
    block |ဗာလော အာမကပက္ကံဝ၊ လောလော အန္ဓောဝ အာမိသံ။|
  count |၁၁၆|
    block |အဝိနိစ္ဆယညု အတ္ထေသု၊ မန္ဒောဝ ပဋိဘာသိ မံ။|
    block |ကိစ္စာကိစ္စံ န ဇာနာသိ၊ သမ္ပတ္တော ကာလပရိယာယံ။|
  count |၁၁၇|
    block |အဍ္ဎုမ္မတ္တော ဥဒီရေသိ၊ ယော သေယျာ မညသိတ္ထိယော။|
    block |ဗဟုသာဓာရဏာ ဟေတာ၊ သောဏ္ဍာနံဝ သုရာဃရံ။|
  count |၁၁၈|
    block |မာယာ စေသာ မရီစီ စ၊ သောကော ရောဂေါ စုပဒ္ဒဝေါ။|
    block |ခရာ စ ဗန္ဓနာ စေတာ၊ မစ္စုပါသာ ဂုဟာသယာ။|
    block |တာသု ယော ဝိဿသေ ပေါသော၊ သော နရေသု နရာဓမော။|
  count |၁၁၉|
    block |ယံ ဝုဒ္ဓေဟိ ဥပညာတံ၊ ကော တံ နိန္ဒိတုမရဟတိ။|
    block |မဟာဘူတိတ္ထိယော နာမ၊ လောကသ္မိံ ဥဒပဇ္ဇိသုံ။|
  count |၁၂၀|
    block |ခိဍ္ဍာ ပဏိဟိတာ တျာသု၊ ရတိ တျာသု ပတိဋ္ဌိတာ။|
    block |ဗီဇာနိ တျာသု ရူဟန္တိ၊ ယဒိဒံ သတ္တာ ပဇာယရေ။|
    block |တာသု ကော နိဗ္ဗိဒေ ပေါသော၊ ပါဏမာသဇ္ဇ ပါဏိဘိ။|
  count |၁၂၁|
    block |တွမေဝ နညော သုမုခ၊ ထီနံ အတ္ထေသု ယုဉ္ဇသိ။|
    block |တဿ တျဇ္ဇ ဘယေ ဇာတေ၊ ဘီတေန ဇာယတေ မတိ။|
  count |၁၂၂|
    block |သဗ္ဗော ဟိ သံသယံ ပတ္တော၊ ဘယံ ဘီရု တိတိက္ခတိ။|
    block |ပဏ္ဍိတာ စ မဟန္တာနော၊ အတ္ထေ ယုဉ္ဇန္တိ ဒုယျုဇေ။|
  count |၁၂၃|
    block |ဧတဒတ္ထာယ ရာဇာနော၊ သူရမိစ္ဆန္တိ မန္တိနံ။|
    block |ပဋိဗာဟတိ ယံ သူရော၊ အာပဒံ အတ္တပရိယာယံ။|
  count |၁၂၄|
    block |မာ နော အဇ္ဇ ဝိကန္တိံသု၊ ရညော သူဒာ မဟာနသေ။|
    block |တထာ ဟိ ဝဏ္ဏော ပတ္တာနံ၊ ဖလံ ဝေဠုံဝ တံ ဝဓိ။|
  count |၁၂၅|
    block |မုတ္တောပိ န ဣစ္ဆိ ဥဍ္ဍေတုံ၊ သယံ ဗန္ဓံ ဥပါဂမိ။|
    block |သောပဇ္ဇ သံသယံ ပတ္တော၊ အတ္ထံ ဂဏှာဟိ မာ မုခံ။|
  count |၁၂၆|
    block |သော တံ ယောဂံ ပယုဉ္ဇဿု၊ ယုတ္တံ ဓမ္မူပသံဟိတံ။|
    block |တဝ ပရိယာပဒာနေန၊ မမ ပါဏေသနံ စရ။|
  count |၁၂၇|
    block |မာ ဘာယိ ပတတံ သေဋ္ဌ၊ န ဟိ ဘာယန္တိ တာဒိသာ။|
    block |အဟံ ယောဂံ ပယုဉ္ဇိဿံ၊ ယုတ္တံ ဓမ္မူပသံဟိတံ။|
    block |မမ ပရိယာပဒာနေန၊ ခိပ္ပံ ပါသာ ပမောက္ခသိ။|
  count |၁၂၈|
    block |သော လုဒ္ဒော ဟံသကာဇေန၊ ရာဇဒွာရံ ဥပါဂမိ။|
    block |ပဋိဝေဒေထ မံ ရညော၊ ဓတရဋ္ဌာယမာဂတော။|
  count |၁၂၉|
    block |တေ ဒိသွာ ပုညသံကာသေ၊ ဥဘော လက္ခဏသမ္မတေ။|
    block |ခလု သံယမနော ရာဇာ၊ အမစ္စေ အဇ္ဈဘာသထ။|
  count |၁၃၀|
    block |ဒေထ လုဒ္ဒဿ ဝတ္ထာနိ၊ အန္နံ ပါနဉ္စ ဘောဇနံ။|
    block |ကာမံ ကရော ဟိရညဿ၊ ယာဝန္တော ဧသ ဣစ္ဆတိ။|
  count |၁၃၁|
    block |ဒိသွာ လုဒ္ဒံ ပသန္နတ္တံ၊ ကာသိရာဇာ တဒဗြဝိ။|
    block |ယဒျာယံ သမ္မ ခေမက၊ ပုဏ္ဏာ ဟံသေဟိ တိဋ္ဌတိ။|
  count |၁၃၂|
    block |ကထံ ရုစိမဇ္ဈဂတံ၊ ပါသဟတ္ထော ဥပါဂမိ။|
    block |ဩကိဏ္ဏံ ဉာတိသင်္ဃေဟိ၊ နိမ္မဇ္ဈိမံ ကထံ ဂဟိ။|
  count |၁၃၃|
    block |အဇ္ဇ မေ သတ္တမာ ရတ္တိ၊ အဒနာနိ ဥပါသတော။|
    block |ပဒမေတဿ အနွေသံ၊ အပ္ပမတ္တော ဃဋဿိတော။|
  count |၁၃၄|
    block |အထဿ ပဒမဒ္ဒက္ခိံ၊ စရတော အဒနေသနံ။|
    block |တတ္ထာဟံ ဩဒဟိံ ပါသံ၊ ဧဝံ တံ ဒိဇမဂ္ဂဟိံ။|
  count |၁၃၅|
    block |လုဒ္ဒ ဒွေ ဣမေ သကုဏာ၊ အထ ဧကောတိ ဘာသသိ။|
    block |စိတ္တံ နု တေ ဝိပရိယတ္တံ၊ အဒု ကိန္နု ဇိဂီသသိ။|
  count |၁၃၆|
    block |ယဿ လောဟိတကာ တာလာ၊ တပနီယနိဘာ သုဘာ။|
    block |ဥရံ သံဟစ္စ တိဋ္ဌန္တိ၊ သော မေ ဗန္ဓံ ဥပါဂမိ။|
  count |၁၃၇|
    block |အထာယံ ဘဿရော ပက္ခီ၊ အဗဒ္ဓေါ ဗဒ္ဓမာတုရံ။|
    block |အရိယံ ဗြုဝါနော အဋ္ဌာသိ၊ စဇန္တော မာနုသိံ ဂိရံ။|
  count |၁၃၈|
    block |အထ ကိံ ဒာနိ သုမုခ၊ ဟနုံ သံဟစ္စ တိဋ္ဌသိ။|
    block |အဒု မေ ပရိသံ ပတ္တော၊ ဘယာ ဘီတော န ဘာသသိ။|
  count |၁၃၉|
    block |နာဟံ ကာသိပတိ ဘီတော၊ ဩဂယှ ပရိသံ တဝ။|
    block |နာဟံ ဘယာ န ဘာသိဿံ၊ ဝါကျံ အတ္ထမှိ တာဒိသေ။|
  count |၁၄၀|
    block |န တေ အဘိသရံ ပဿေ၊ န ရထေ နပိ ပတ္တိကေ။|
    block |နာဿ စမ္မံ ဝ ကီဋံ ဝါ၊ ဝမ္မိတေ စ ဓနုဂ္ဂဟေ။|
  count |၁၄၁|
    block |န ဟိရညံ သုဝဏ္ဏံ ဝါ၊ နဂရံ ဝါ သုမာပိတံ။|
    block |ဩကိဏ္ဏပရိခံ ဒုဂ္ဂံ၊ ဒဠှမဋ္ဋာလကောဋ္ဌကံ။|
    block |ယတ္ထ ပဝိဋ္ဌော သုမုခ၊ ဘာယိတဗ္ဗံ န ဘာယသိ။|
  count |၁၄၂|
    block |န မေ အဘိသရေနတ္ထော၊ နဂရေန ဓနေန ဝါ။|
    block |အပထေန ပထံ ယာမ၊ အန္တလိက္ခေစရာ မယံ။|
  count |၁၄၃|
    block |သုတာ စ ပဏ္ဍိတာ တျမှာ၊ နိပုဏာ အတ္ထစိန္တကာ။|
    block |ဘာသေမတ္ထဝတိံ ဝါစံ၊ သစ္စေ စဿ ပတိဋ္ဌိတော။|
  count |၁၄၄|
    block |ကိဉ္စ တုယှံ အသစ္စဿ၊ အနရိယဿ ကရိဿတိ။|
    block |မုသာဝါဒိဿ လုဒ္ဒဿ၊ ဘဏိတမ္ပိ သုဘာသိတံ။|
  count |၁၄၅|
    block |တံ ဗြာဟ္မဏာနံ ဝစနာ၊ ဣမံ ခေမမကာရယိ။|
    block |အဘယဉ္စ တယာ ဃုဋ္ဌံ၊ ဣမာယော ဒသဓာ ဒိသာ။|
  count |၁၄၆|
    block |ဩဂယှ တေ ပေါက္ခရဏိံ၊ ဝိပ္ပသန္နောဒကံ သုစိံ။|
    block |ပဟူတံ စာဒနံ တတ္ထ၊ အဟိံသာ စေတ္ထ ပက္ခိနံ။|
  count |၁၄၇|
    block |ဣဒံ သုတွာန နိဂ္ဃောသံ၊ အာဂတမှ တဝန္တိကေ။|
    block |တေ တေ ဗန္ဓသ္မ ပါသေန၊ ဧတံ တေ ဘာသိတံ မုသာ။|
  count |၁၄၈|
    block |မုသာဝါဒံ ပုရက္ခတွာ၊ ဣစ္ဆာလောဘဉ္စ ပါပကံ။|
    block |ဥဘော သန္ဓိမတိက္ကမ္မ၊ အသာတံ ဥပပဇ္ဇတိ။|
  count |၁၄၉|
    block |နာပရဇ္ဈာမ သုမုခ၊ နပိ လောဘာဝ မဂ္ဂဟိံ။|
    block |သုတာ စ ပဏ္ဍိတာတျတ္ထ၊ နိပုဏာ အတ္ထစိန္တကာ။|
  count |၁၅၀|
    block |အပ္ပေဝတ္ထဝတိံ ဝါစံ၊ ဗျာဟရေယျုံ ဣဓာဂတာ။|
    block |တထာ တံ သမ္မ နေသာဒော၊ ဝုတ္တော သုမုခ မဂ္ဂဟိ။|
  count |၁၅၁|
    block |နေဝ ဘီတာ ကာသိပတိ၊ ဥပနီတသ္မိ ဇီဝိတေ။|
    block |ဘာသေမတ္ထဝတိံ ဝါစံ၊ သမ္ပတ္တာ ကာလပရိယာယံ။|
  count |၁၅၂|
    block |ယော မိဂေန မိဂံ ဟန္တိ၊ ပက္ခိံ ဝါ ပန ပက္ခိနာ။|
    block |သုတေန ဝါ သုတံ ကိဏျာ၊ ကိံ အနရိယတရံ တတော။|
  count |၁၅၃|
    block |ယော စာရိယရုဒံ ဘာသေ၊ အနရိယဓမ္မဝဿိတော။|
    block |ဥဘော သော ဓံသတေ လောကာ၊ ဣဓ စေဝ ပရတ္ထ စ။|
  count |၁၅၄|
    block |န မဇ္ဇေထ ယသံ ပတ္တော၊ န ဗျာဓေ ပတ္တသံသယံ။|
    block |ဝါယမေထေဝ ကိစ္စေသု၊ သံဝရေ ဝိဝရာနိ စ။|
  count |၁၅၅|
    block |ယေ ဝုဒ္ဓါ အဗ္ဘတိက္ကန္တာ၊ သမ္ပတ္တာ ကာလပရိယာယံ။|
    block |ဣဓ ဓမ္မံ စရိတွာန၊ ဧဝံတေ တိဒိဝံ ဂတာ။|
  count |၁၅၆|
    block |ဣဒံ သုတွာ ကာသိပတိ၊ ဓမ္မမတ္တနိ ပါလယ။|
    block |ဓတရဋ္ဌဉ္စ မုဉ္စာဟိ၊ ဟံသာနံ ပဝရုတ္တမံ။|
  count |၁၅၇|
    block |အာဟရန္တုဒကံ ပဇ္ဇံ၊ အာသနဉ္စ မဟာရဟံ။|
    block |ပဉ္ဇရတော ပမောက္ခါမိ၊ ဓတရဋ္ဌံ ယသဿိနံ။|
  count |၁၅၈|
    block |တဉ္စ သေနာပတိံ ဓီရံ၊ နိပုဏံ အတ္ထစိန္တကံ။|
    block |ယော သုခေ သုခိတော ရညေ၊ ဒုက္ခိတေ ဟောတိ ဒုက္ခိတော။|
  count |၁၅၉|
    block |ဧဒိသော ခေါ အရဟတိ၊ ပိဏ္ဍမသ္နာတု ဘတ္တုနော။|
    block |ယထာယံ သုမုခေါ ရညော၊ ပါဏသာဓာရဏော သခါ။|
  count |၁၆၀|
    block |ပီဌဉ္စ သဗ္ဗသောဝဏ္ဏံ၊ အဋ္ဌပါဒံ မနောရမံ။|
    block |မဋ္ဌံ ကာသိကမတ္ထန္နံ၊ ဓတရဋ္ဌော ဥပါဝိသိ။|
  count |၁၆၁|
    block |ကောစ္ဆဉ္စ သဗ္ဗသောဝဏ္ဏံ၊ ဝေယျဂ္ဃပရိသိဗ္ဗိတံ။|
    block |သုမုခေါ အဇ္ဈုပါဝေက္ခိ၊ ဓတရဋ္ဌဿနန္တရာ။|
  count |၁၆၂|
    block |တေသံ ကဉ္စနပတ္တေဟိ၊ ပုထူ အာဒာယ ကာသိယော။|
    block |ဟံသာနံ အဘိဟာရေသုံ၊ အဂ္ဂရညော ပဝါသိတံ။|
  count |၁၆၃|
    block |ဒိသွာ အဘိဟဋံ အဂ္ဂံ၊ ကာသိရာဇေန ပေသိတံ။|
    block |ကုသလော ခတ္တဓမ္မာနံ၊ တတော ပုစ္ဆိ အနန္တရာ။|
  count |၁၆၄|
    block |ကစ္စိန္နု ဘောတော ကုသလံ၊ ကစ္စိ ဘောတော အနာမယံ။|
    block |ကစ္စိ ရဋ္ဌမိဒံ ဖီတံ၊ ဓမ္မေန မနုသာသသိ။|
  count |၁၆၅|
    block |ကုသလဉ္စေဝ မေ ဟံသ၊ အထော ဟံသ အနာမယံ။|
    block |အထော ရဋ္ဌမိဒံ ဖီတံ၊ ဓမ္မေနံ မနုသာသဟံ။|
  count |၁၆၆|
    block |ကစ္စိ ဘောတော အမစ္စေသု၊ ဒောသော ကောစိ န ဝိဇ္ဇတိ။|
    block |ကစ္စိ စ တေ တဝတ္ထေသု၊ နာဝကင်္ခန္တိ ဇီဝိတံ။|
  count |၁၆၇|
    block |အထောပိ မေ အမစ္စေသု၊ ဒောသော ကောစိ န ဝိဇ္ဇတိ။|
    block |အထောပိ တေ မမတ္ထေသု၊ နာဝကင်္ခန္တိ ဇီဝိတံ။|
  count |၁၆၈|
    block |ကစ္စိ တေ သာဒိသီ ဘရိယာ၊ အဿဝါ ပိယဘာဏိနီ။|
    block |ပုတ္တရူပယသူပေတာ၊ တဝ ဆန္ဒဝသာနုဂါ။|
  count |၁၆၉|
    block |အထော မေ သာဒိသီ ဘရိယာ၊ အဿဝါ ပိယဘာဏိနီ။|
    block |ပုတ္တရူပယသူပေတာ၊ မမ ဆန္ဒဝသာနုဂါ။|
  count |၁၇၀|
    block |ကစ္စိ ရဋ္ဌံ အနုပ္ပီဠံ၊ အကုတောစိဥပဒ္ဒဝံ။|
    block |အသာဟသေန ဓမ္မေန၊ သမေန မနုသာသသိ။|
  count |၁၇၁|
    block |အထော ရဋ္ဌံ အနုပ္ပီဠံ၊ အကုတောစိဥပဒ္ဒဝံ။|
    block |အသာဟသေန ဓမ္မေန၊ သမေန မနုသာသဟံ။|
  count |၁၇၂|
    block |ကစ္စိ သန္တော အပစိတာ၊ အသန္တော ပရိဝဇ္ဇိတာ။|
    block |နော စေ ဓမ္မံ နိရံကတွာ၊ အဓမ္မမနုဝတ္တသိ။|
  count |၁၇၃|
    block |သန္တော စ မေ အပစိတာ၊ အသန္တော ပရိဝဇ္ဇိတာ။|
    block |ဓမ္မမေဝါနုဝတ္တာမိ၊ အဓမ္မော မေ နိရင်္ကတော။|
  count |၁၇၄|
    block |ကစ္စိ နာနာဂတံ ဒီဃံ၊ သမဝေက္ခသိ ခတ္တိယ။|
    block |ကစ္စိ မတ္တော မဒနီယေ၊ ပရလောကံ န သန္တသိ။|
  count |၁၇၅|
    block |နာဟံ အနာဂတံ ဒီဃံ၊ သမဝေက္ခါမိ ပက္ခိမ။|
    block |ဌိတော ဒသသု ဓမ္မေသု၊ ပရလောကံ န သန္တသေ။|
  count |၁၇၆|
    block |ဒာနံ သီလံ ပရိစ္စာဂံ၊ အဇ္ဇဝံ မဒ္ဒဝံ တပံ။|
    block |အက္ကောဓံ အဝိဟိံသဉ္စ၊ ခန္တိဉ္စ အဝိရောဓနံ။|
  count |၁၇၇|
    block |ဣစ္စေတေ ကုသလေ ဓမ္မေ၊ ဌိတေ ပဿာမိ အတ္တနိ။|
    block |တတော မေ ဇာယတေ ပီတိ၊ သောမနဿဉ္စနပ္ပကံ။|
  count |၁၇၈|
    block |သုမုခေါ စ အစိန္တေတွာ၊ ဝိသဇ္ဇိ ဖရုသံ ဂိရံ။|
    block |ဘာဝဒောသမနညာယ၊ အသ္မာကာယံ ဝိဟင်္ဂမော။|
  count |၁၇၉|
    block |သော ကုဒ္ဓေါ ဖရုသံ ဝါစံ၊ နိစ္ဆာရေသိ အယောနိသော။|
    block |ယာနသ္မာသု န ဝိဇ္ဇန္တိ၊ နယိဒံ ပညဝတာမိဝ။|
  count |၁၈၀|
    block |အတ္ထိ မေ တံ အတိသာရံ၊ ဝေဂေန မနုဇာဓိပ။|
    block |ဓတရဋ္ဌေ စ ဗဒ္ဓသ္မိံ၊ ဒုက္ခံ မေ ဝိပုလံ အဟု။|
  count |၁၈၁|
    block |တွံ နော ပိတာဝ ပုတ္တာနံ၊ ဘူတာနံ ဓရဏီရိဝ။|
    block |အသ္မာကံ အဓိပန္နာနံ၊ ခမဿု ရာဇကုဉ္ဇရ။|
  count |၁၈၂|
    block |ဧတံ တေ အနုမောဒာမ၊ ယံ ဘာဝံ န နိဂူဟသိ။|
    block |ခိလံ ပဘိန္ဒသိ ပက္ခိ၊ ဥဇုကောသိ ဝိဟင်္ဂမ။|
  count |၁၈၃|
    block |ယံ ကိဉ္စိ ရတနံ အတ္ထိ၊ ကာသိရာဇ နိဝေသနေ။|
    block |ရဇတံ ဇာတရူပဉ္စ၊ မုတ္တာ ဝေဠုရိယာ ဗဟူ။|
  count |၁၈၄|
    block |မဏယော သင်္ခမုတ္တဉ္စ၊ ဝတ္ထကံ ဟရိစန္ဒနံ။|
    block |အဇိနံ ဒန္တဘဏ္ဍဉ္စ၊ လောဟံ ကာဠာယသံ ဗဟုံ။|
    block |ဧတံ ဒဒာမိ ဝေါ ဝိတ္တံ၊ ဣဿရိယံ ဝိဿဇာမိ ဝေါ။|
  count |၁၈၅|
    block |အဒ္ဓါ အပစိတာ တျမှာ၊ သက္ကတာ စ ရထေသဘ။|
    block |ဓမ္မေသု ဝတ္တမာနာနံ၊ တွံ နော အာစရိယော ဘဝ။|
  count |၁၈၆|
    block |အာစရိယ သမနုညာတာ၊ တယာ အနုမတာ မယံ။|
    block |တံ ပဒက္ခိဏတော ကတွာ၊ ဉာတိံ ပဿေမုရိန္ဒမ။|
  count |၁၈၇|
    block |သဗ္ဗရတ္တိံ စိန္တယိတွာ၊ မန္တယိတွာ ယထာတထံ။|
    block |ကာသိရာဇာ အနုညာသိ၊ ဟံသာနံ ပဝရုတ္တမံ။|
  count |၁၈၈|
    block |တတော ရတျာ ဝိဝသာနေ၊ သူရိယုဂ္ဂမနံ ပတိ။|
    block |ပေက္ခတော ကာသိရာဇဿ၊ ဘဝနာ တေ ဝိဂါဟိသုံ။|
  count |၁၈၉|
    block |တေ အရောဂေ အနုပ္ပတ္တေ၊ ဒိသွာန ပရမေ ဒိဇေ။|
    block |ကေကာတိ မကရုံ ဟံသာ၊ ပုထုသဒ္ဒော အဇာယထ။|
  count |၁၉၀|
    block |တေ ပတီတာ ပမုတ္တေန၊ ဘတ္တုနာ ဘတ္တုဂါရဝါ။|
    block |သမန္တာ ပရိကိရိံသု၊ အဏ္ဍဇာ လဒ္ဓပစ္စယာ။|
  count |၁၉၁|
    block |ဧဝံ မိတ္တဝတံ အတ္ထာ၊ သဗ္ဗေ ဟောန္တိ ပဒက္ခိဏာ။|
    block |ဟံသာ ယထာ ဓတရဋ္ဌာ၊ ဉာတိသင်္ဃံ ဥပါဂမုန္တိ။|
  stand |မဟာဟံသဇာတကံ ဒုတိယံ။|
  count |  |
  block |၅၃၅။ သုဓာဘောဇနဇာတကံ ၃|
  count |၁၉၂|
    block |နေဝ ကိဏာမိ နပိ ဝိက္ကိဏာမိ၊ န စာပိ မေ သန္နိစယော စ အတ္ထိ။|
    block |သုကိစ္ဆရူပံ ဝတိဒံ ပရိတ္တံ၊ ပတ္ထောဒနော နာလမယံ ဒုဝိန္နံ။|
  count |၁၉၃|
    block |အပ္ပမှာ အပ္ပကံ ဒဇ္ဇာ၊ အနုမဇ္ဈတော မဇ္ဈကံ။|
    block |ဗဟုမှာ ဗဟုကံ ဒဇ္ဇာ၊ အဒာနံ နုပပဇ္ဇတိ။|
  count |၁၉၄|
    block |တံ တံ ဝဒာမိ ကောသိယ၊ ဒေဟိ ဒာနာနိ ဘုဉ္ဇ စ။|
    block |အရိယမဂ္ဂံ သမာရူဟ၊ နေကာသီ လဘတေ သုခံ။|
  count |၁၉၅|
    block |မောဃဉ္စဿ ဟုတံ ဟောတိ၊ မောဃဉ္စာပိ သမီဟိတံ။|
    block |အတိထိသ္မိံ ယော နိသိန္နသ္မိံ၊ ဧကော ဘုဉ္ဇတိ ဘောဇနံ။|
  count |၁၉၆|
    block |တံ တံ ဝဒာမိ ကောသိယ၊ ဒေဟိ ဒာနာနိ ဘုဉ္ဇ စ။|
    block |အရိယမဂ္ဂံ သမာရူဟ၊ နေကာသီ လဘတေ သုခံ။|
  count |၁၉၇|
    block |သစ္စဉ္စဿ ဟုတံ ဟောတိ၊ သစ္စဉ္စာပိ သမီဟိတံ။|
    block |အတိထိသ္မိံ ယော နိသိန္နသ္မိံ၊ နေကော ဘုဉ္ဇတိ ဘောဇနံ။|
  count |၁၉၈|
    block |တံ တံ ဝဒာမိ ကောသိယ၊ ဒေဟိ ဒာနာနိ ဘုဉ္ဇ စ။|
    block |အရိယမဂ္ဂံ သမာရူဟ၊ နေကာသီ လဘတေ သုခံ။|
  count |၁၉၉|
    block |သရဉ္စ ဇုဟတိ ပေါသော၊ ဗဟုကာယ ဂယာယ စ။|
    block |ဒောဏေ တိမ္ဗရုတိတ္ထသ္မိံ၊ သီဃသောတေ မဟာဝဟေ။|
  count |၂၀၀|
    block |အတြ စဿ ဟုတံ ဟောတိ၊ အတြ စဿ သမီဟိတံ။|
    block |အတိထိသ္မိံ ယော နိသိန္နသ္မိံ၊ နေကော ဘုဉ္ဇတိ ဘောဇနံ။|
  count |၂၀၁|
    block |တံ တံ ဝဒာမိ ကောသိယ၊ ဒေဟိ ဒာနာနိ ဘုဉ္ဇ စ။|
    block |အရိယမဂ္ဂံ သမာရူဟ၊ နေကာသီ လဘတေ သုခံ။|
  count |၂၀၂|
    block |ဗဠိသဉှိ သော နိဂိလတိ၊ ဒီဃသုတ္တံ သဗန္ဓနံ။|
    block |အတိထိသ္မိံ ယော နိသိန္နသ္မိံ၊ ဧကော ဘုဉ္ဇတိ ဘောဇနံ။|
  count |၂၀၃|
    block |တံ တံ ဝဒာမိ ကောသိယ၊ ဒေဟိ ဒာနာနိ ဘုဉ္ဇ စ။|
    block |အရိယမဂ္ဂံ သမာရူဟ၊ နေကာသီ လဘတေ သုခံ။|
  count |၂၀၄|
    block |ဥဠာရဝဏ္ဏာ ဝတ ဗြာဟ္မဏာ ဣမေ၊ အယဉ္စ ဝေါ သုနခေါ ကိဿ ဟေတု။|
    block |ဥစ္စာဝစံ ဝဏ္ဏနိဘံ ဝိကုဗ္ဗတိ၊ အက္ခါထ နော ဗြာဟ္မဏာ ကေ နု တုမှေ။|
  count |၂၀၅|
    block |စန္ဒော စ သူရိယော စ ဥဘော ဣဓာဂတာ၊ အယံ ပန မာတလိ ဒေဝသာရထိ။|
    block |သက္ကောဟမသ္မိ တိဒသာနမိန္ဒော၊ ဧသော စ ခေါ ပဉ္စသိခေါတိ ဝုစ္စတိ။|
  count |၂၀၆|
    block |ပါဏိဿရာ မုဒိင်္ဂါ စ၊ မုရဇာလမ္ဗရာနိ စ။|
    block |သုတ္တမေနံ ပဗောဓေန္တိ၊ ပဋိဗုဒ္ဓေါ စ နန္ဒတိ။|
  count |၂၀၇|
    block |ယေ ကေစိမေ မစ္ဆရိနော ကဒရိယာ၊ ပရိဘာသကာ သမဏဗြာဟ္မဏာနံ။|
    block |ဣဓေဝ နိက္ခိပ္ပ သရီရဒေဟံ၊ ကာယဿ ဘေဒာ နိရယံ ဝဇန္တိ။|
  count |၂၀၈|
    block |ယေ ကေစိမေ သုဂ္ဂတိမာသမာနာ၊ ဓမ္မေ ဌိတာ သံယမေ သံဝိဘာဂေ။|
    block |ဣဓေဝ နိက္ခိပ္ပ သရီရဒေဟံ၊ ကာယဿ ဘေဒာ သုဂတိံ ဝဇန္တိ။|
  count |၂၀၉|
    block |တွံ နောသိ ဉာတိ ပုရိမာသု ဇာတိသု၊ သော မစ္ဆရီ ရောသကော ပါပဓမ္မော။|
    block |တဝေဝ အတ္ထာယ ဣဓာဂတမှာ၊ မာ ပါပဓမ္မော နိရယံ ဂမိတ္ထ။|
  count |၂၁၀|
    block |အဒ္ဓါ ဟိ မံ ဝေါ ဟိတကာမာ၊ ယံ မံ သမနုသာသထ။|
    block |သောဟံ တထာ ကရိဿာမိ၊ သဗ္ဗံ ဝုတ္တံ ဟိတေသိဘိ။|
  count |၂၁၁|
    block |ဧသာဟမဇ္ဇေဝ ဥပါရမာမိ၊ န စာပိဟံ ကိဉ္စိ ကရေယျ ပါပံ။|
    block |န စာပိ မေ ကိဉ္စိ အဒေယျမတ္ထိ၊ န စာပိဒတွာ ဥဒကံ ပိဝါမိ။|
  count |၂၁၂|
    block |ဧဝဉ္စ မေ ဒဒတော သဗ္ဗကာလံ၊ ဘောဂါ ဣမေ ဝါသဝ ခီယိဿန္တိ။|
    block |တတော အဟံ ပဗ္ဗဇိဿာမိ သက္က၊ ဟိတွာန ကာမာနိ ယထောဓိကာနိ။|
  count |၂၁၃|
    block |နဂုတ္တမေ ဂိရိဝရေ ဂန္ဓမာဒနေ၊ မောဒန္တိ တာ ဒေဝဝရာဘိပါလိတာ။|
    block |အထာဂမာ ဣသိဝရော သဗ္ဗလောကဂူ၊ သုပုပ္ဖိတံ ဒုမဝရသာခမာဒိယ။|
  count |၂၁၄|
    block |သုစိံ သုဂန္ဓံ တိဒသေဟိ သက္ကတံ၊ ပုပ္ဖုတ္တမံ အမရဝရေဟိ သေဝိတံ။|
    block |အလဒ္ဓ မစ္စေဟိ ဝ ဒာနဝေဟိ ဝါ၊ အညတြ ဒေဝေဟိ တဒာရဟံ ဟိဒံ။|
  count |၂၁၅|
    block |တတော စတဿော ကနကတ္တစူပမာ၊ ဥဋ္ဌာယ နာရိယော ပမဒာဓိပါ မုနိံ။|
    block |အာသာ စ သဒ္ဓါ စ သိရီ တတော ဟိရီ၊ ဣစ္စဗြဝုံ နာရဒဒေဝ ဗြာဟ္မဏံ။|
  count |၂၁၆|
    block |သစေ အနုဒ္ဒိဋ္ဌံ တယာ မဟာမုနိ၊ ပုပ္ဖံ ဣမံ ပါရိဆတ္တဿ ဗြဟ္မေ။|
    block |ဒဒာဟိ နော သဗ္ဗာ ဂတိ တေ ဣဇ္ဈတု၊ တုဝမ္ပိ နော ဟောဟိ ယထေဝ ဝါသဝေါ။|
  count |၂၁၇|
    block |တံ ယာစမာနာဘိသမေက္ခ နာရဒော၊ ဣစ္စဗြဝီ သံကလဟံ ဥဒီရယိ။|
    block |န မယှမတ္ထတ္ထိ ဣမေဟိ ကောစိ နံ၊ ယာယေဝ ဝေါ သေယျသိ သာ ပိဠန္ဓထ။|
  count |၂၁၈|
    block |တွံ နောတ္တမေဝါဘိသမေက္ခ နာရဒ၊ ယဿိစ္ဆသိ တဿာ အနုပ္ပဝေစ္ဆသု။|
    block |ယဿာ ဟိ နော နာရဒ တွံ ပဒဿသိ၊ သာယေဝ နော ဟေဟိတိ သေဋ္ဌသမ္မတာ။|
  count |၂၁၉|
    block |အကလ္လမေတံ ဝစနံ သုဂတ္တေ၊ ကော ဗြာဟ္မဏော သံကလဟံ ဥဒီရယေ။|
    block |ဂန္တွာန ဘူတာဓိပမေဝ ပုစ္ဆထ၊ သစေ န ဇာနာထ ဣဓုတ္တမာဓမံ။|
  count |၂၂၀|
    block |တာ နာရဒေန ပရမပ္ပကောပိတာ၊ ဥဒီရိတာ ဝဏ္ဏမဒေန မတ္တာ။|
    block |သကာသေ ဂန္တွာန သဟဿစက္ခုနော၊ ပုစ္ဆိံသု ဘူတာဓိပံ ကာ နု သေယျသိ။|
  count |၂၂၁|
    block |တာ ဒိသွာ အာယတ္တမနာ ပုရိန္ဒဒော၊ ဣစ္စဗြဝီ ဒေဝဝရော ကတဉ္ဇလီ။|
    block |သဗ္ဗာဝ ဝေါ ဟောထ သုဂတ္တေ သာဒိသီ၊ ကော နေဝ ဘဒ္ဒေ ကလဟံ ဥဒီရယိ။|
  count |၂၂၂|
    block |ယော သဗ္ဗလောကစ္စရိတော မဟာမုနိ၊ ဓမ္မေ ဌိတော နာရဒော သစ္စနိက္ကမော။|
    block |သော နောဗြဝိ ဂိရိဝရေ ဂန္ဓမာဒနေ၊ ဂန္တွာန ဘူတာဓိပမေဝ ပုစ္ဆထ။|
    block |သစေ န ဇာနာထ ဣဓုတ္တမာဓမံ။|
  count |၂၂၃|
    block |အသု ဗြဟာရညစရော မဟာမုနိ၊ နာဒတွာ ဘတ္တံ ဝရဂတ္တေ ဘုဉ္ဇတိ။|
    block |ဝိစေယျ ဒာနာနိ ဒဒာတိ ကောသိယော၊ ယဿာ ဟိ သော ဒဿတိ သာဝ သေယျသိ။|
  count |၂၂၄|
    block |အသူ ဟိ ယော သမ္မတိ ဒက္ခိဏံ ဒိသံ၊ ဂင်္ဂါယ တီရေ ဟိမဝန္တပဿနိ။|
    block |သ ကောသိယော ဒုလ္လဘပါနဘောဇနော၊ တဿ သုဓံ ပါပယ ဒေဝသာရထိ။|
  count |၂၂၅|
    block |သ မာတလီ ဒေဝဝရေန ပေသိတော၊ သဟဿယုတ္တံ အဘိရုယှ သန္ဒနံ။|
    block |သုခိပ္ပမေဝ ဥပဂမ္မ အဿမံ၊ အဒိဿမာနော မုနိနော သုဓံ အဒာ။|
  count |၂၂၆|
    block |ဥဒဂ္ဂိဟုတ္တံ ဥပတိဋ္ဌတော ဟိ မေ၊ ပဘင်္ကရံ လောကတမောနုဒုတ္တမံ။|
    block |သဗ္ဗာနိ ဘူတာနိ အဓိစ္စ ဝါသဝေါ၊ ကော နေဝ မေ ပါဏိသု ကိံ သုဓောဒဟိ။|
  count |၂၂၇|
    block |သင်္ခူပမံ သေတမတုလျဒဿနံ၊ သုစိံ သုဂန္ဓံ ပိယရူပမဗ္ဘုတံ။|
    block |အဒိဋ္ဌပုဗ္ဗံ မမ ဇာတု စက္ခုဘိ၊ ကာ ဒေဝတာ ပါဏိသု ကိံ သုဓောဒဟိ။|
  count |၂၂၈|
    block |အဟံ မဟိန္ဒေန မဟေသိ ပေသိတော၊ သုဓာဘိဟာသိံ တုရိတော မဟာမုနိ။|
    block |ဇာနာသိ မံ မာတလိ ဒေဝသာရထိ၊ ဘုဉ္ဇဿု ဘတ္တုတ္တမ မာဘိဝါရယိ။|
  count |၂၂၉|
    block |ဘုတ္တာ စ သာ ဒွာဒသ ဟန္တိ ပါပကေ၊ ခုဒံ ပိပါသံ အရတိံ ဒရက္လမံ။|
    block |ကောဓူပနာဟဉ္စ ဝိဝါဒပေသုဏံ၊ သီတုဏှတန္ဒိဉ္စ ရသုတ္တမံ ဣဒံ။|
  count |၂၃၀|
    block |န ကပ္ပတီ မာတလိ မယှ ဘုဉ္ဇိတုံ၊ ပုဗ္ဗေ အဒတွာ ဣတိ မေ ဝတုတ္တမံ။|
    block |န စာပိ ဧကာသ္နမရီယပူဇိတံ၊ အသံဝိဘာဂီ စ သုခံ န ဝိန္ဒတိ။|
  count |၂၃၁|
    block |ထီဃာတကာ ယေ စိမေ ပါရဒာရိကာ၊ မိတ္တဒ္ဒုနော ယေ စ သပန္တိ သုဗ္ဗတေ။|
    block |သဗ္ဗေ စ တေ မစ္ဆရိပဉ္စမာဓမာ၊ တသ္မာ အဒတွာ ဥဒကမ္ပိ နာသ္နိယေ။|
  count |၂၃၂|
    block |သော ဟိတ္ထိယာ ဝါ ပုရိသဿ ဝါ ပန၊ ဒဿာမိ ဒာနံ ဝိဒုသမ္ပဝဏ္ဏိတံ။|
    block |သဒ္ဓါ ဝဒညူ ဣဓ ဝီတမစ္ဆရာ၊ ဘဝန္တိ ဟေတေ သုစိသစ္စသမ္မတာ။|
  count |၂၃၃|
    block |အတော မတာ ဒေဝဝရေန ပေသိတာ၊ ကညာ စတဿော ကနကတ္တစူပမာ။|
    block |အာသာ စ သဒ္ဓါ စ သိရီ တတော ဟိရီ၊ တံ အဿမံ အာဂမု ယတ္ထ ကောသိယော။|
  count |၂၃၄|
    block |တာ ဒိသွာ သဗ္ဗော ပရမပ္ပမောဒိတော၊ သုဘေန ဝဏ္ဏေန သိခါရိဝဂ္ဂိနော။|
    block |ကညာ စတဿော စတုရော စတုဒ္ဒိသာ၊ ဣစ္စဗြဝီ မာတလိနော စ သမ္မုခါ။|
  count |၂၃၅|
    block |ပုရိမံ ဒိသံ ကာ တွံ ပဘာသိ ဒေဝတေ၊ အလင်္ကတာ တာရဝရာဝ ဩသဓီ။|
    block |ပုစ္ဆာမိ တံ ကဉ္စနဝေလ္လိဝိဂ္ဂဟေ၊ အာစိက္ခ မေ တွံ ကတမာသိ ဒေဝတာ။|
  count |၂၃၆|
    block |သိရာဟ ဒေဝီမနုဇေဘိ ပူဇိတာ၊ အပါပသတ္တူပနိသေဝိနီ သဒာ။|
    block |သုဓာဝိဝါဒေန တဝန္တိမာဂတာ၊ တံ မံ သုဓာယ ဝရပည ဘာဇယ။|
  count |၂၃၇|
    block |ယဿာဟမိစ္ဆာမိ သုဓံ မဟာမုနိ၊ သော သဗ္ဗကာမေဟိ နရော ပမောဒတိ။|
    block |သိရီတိ မံ ဇာနဟိ ဇူဟတုတ္တမ၊ တံ မံ သုဓာယ ဝရပည ဘာဇယ။|
  count |၂၃၈|
    block |သိပ္ပေန ဝိဇ္ဇာစရဏေန ဗုဒ္ဓိယာ၊ နရာ ဥပေတာ ပဂုဏာ သကမ္မုနာ။|
    block |တယာ ဝိဟီနာ န လဘန္တိ ကိဉ္စနံ၊ တယိဒံ န သာဓု ယဒိဒံ တယာ ကတံ။|
  count |၂၃၉|
    block |ပဿာမိ ပေါသံ အလသံ မဟဂ္ဃသံ၊ သုဒုက္ကုလီနမ္ပိ အရူပိမံ နရံ။|
    block |တယာနုဂုတ္တော သိရိ ဇာတိမာမပိ၊ ပေသေတိ ဒာသံ ဝိယ ဘောဂဝါ သုခီ။|
  count |၂၄၀|
    block |တံ တံ အသစ္စံ အဝိဘဇ္ဇသေဝိနိံ၊ ဇာနာမိ မူဠှံ ဝိဒုရာနုပါတိနိံ။|
    block |န တာဒိသီ အရဟတိ အာသနူဒကံ၊ ကုတော သုဓာ ဂစ္ဆ န မယှ ရုစ္စသိ။|
  count |၂၄၁|
    block |ကာ သုက္ကဒာဌာ ပဋိမုက္ကကုဏ္ဍလာ၊ စိတ္တင်္ဂဒာ ကမ္ဗုဝိမဋ္ဌဓာရိနီ။|
    block |ဩသိတ္တဝဏ္ဏံ ပရိဒယှ သောဘသိ၊ ကုသဂ္ဂိရတ္တံ အပိဠယှ မဉ္ဇရိံ။|
  count |၂၄၂|
    block |မိဂီဝ ဘန္တာ သရစာပဓာရိနာ၊ ဝိရာဓိတာ မန္ဒမိဝ ဥဒိက္ခသိ။|
    block |ကော တေ ဒုတီယော ဣဓ မန္ဒလောစနေ၊ န ဘာယသိ ဧကိကာ ကာနနေ ဝနေ။|
  count |၂၄၃|
    block |န မေ ဒုတီယော ဣဓ မတ္ထိ ကောသိယ၊ မသက္ကသာရပ္ပဘဝမှိ ဒေဝတာ။|
    block |အာသာ သုဓာသာယ တဝန္တိမာဂတာ၊ တံ မံ သုဓာယ ဝရပည ဘာဇယ။|
  count |၂၄၄|
    block |အာသာယ ယန္တိ ဝါဏိဇာ ဓနေသိနော၊ နာဝံ သမာရုယှ ပရေန္တိ အဏ္ဏဝေ။|
    block |တေ တတ္ထ သီဒန္တိ အထောပိ ဧကဒာ၊ ဇီနာဓနာ ဧန္တိ ဝိနဋ္ဌပါဘတာ။|
  count |၂၄၅|
    block |အာသာယ ခေတ္တာနိ ကသန္တိ ကဿကာ၊ ဝပန္တိ ဗီဇာနိ ကရောန္တုပါယသော။|
    block |ဤတီနိပါတေန အဝုဋ္ဌိတာယ ဝါ၊ န ကိဉ္စိ ဝိန္ဒန္တိ တတော ဖလာဂမံ။|
  count |၂၄၆|
    block |အထတ္တကာရာနိ ကရောန္တိ ဘတ္တုသု၊ အာသံ ပုရက္ခတွာ နရာ သုခေသိနော။|
    block |တေ ဘတ္တုရတ္ထာ အတိဂါဠှိတာ ပုန၊ ဒိသာ ပနဿန္တိ အလဒ္ဓ ကိဉ္စနံ။|
  count |၂၄၇|
    block |ဟိတွာန ဓညဉ္စ ဓနဉ္စ ဉာတကေ၊ အာသာယ သဂ္ဂါဓိမနာ သုခေသိနော။|
    block |တပန္တိ လူခမ္ပိ တပံ စိရန္တရံ၊ ကုမဂ္ဂမာရုယှ ပရေန္တိ ဒုဂ္ဂတိံ။|
  count |၂၄၈|
    block |အာသာ ဝိသံဝါဒိကသမ္မတာ ဣမေ၊ အာသေ သုဓာသံ ဝိနယဿု အတ္တနိ။|
    block |န တာဒိသီ အရဟတိ အာသနူဒကံ၊ ကုတော သုဓာ ဂစ္ဆ န မယှ ရုစ္စသိ။|
  count |၂၄၉|
    block |ဒဒ္ဒလ္လမာနာ ယသသာ ယသဿိနီ၊ ဇိဃညနာမဝှယနံ ဒိသံ ပတိ။|
    block |ပုစ္ဆာမိ တံ ကဉ္စနဝေလ္လိဝိဂ္ဂဟေ၊ အာစိက္ခ မေ တွံ ကတမာသိ ဒေဝတာ။|
  count |၂၅၀|
    block |သဒ္ဓါဟ ဒေဝီမနုဇေဟိ ပူဇိတာ၊ အပါပသတ္တူပနိသေဝိနီ သဒာ။|
    block |သုဓာဝိဝါဒေန တဝန္တိမာဂတာ၊ တံ မံ သုဓာယ ဝရပည ဘာဇယ။|
  count |၂၅၁|
    block |ဒာနံ ဒမံ စာဂမထောပိ သံယမံ၊ အာဒာယ သဒ္ဓါယ ကရောန္တိ ဟေကဒာ။|
    block |ထေယျံ မုသာ ကူဋမထောပိ ပေသုဏံ၊ ကရောန္တိ ဟေကေ ပုန ဝိစ္စုတာ တယာ။|
  count |၂၅၂|
    block |ဘရိယာသု ပေါသော သဒိသီသု ပေက္ခဝါ၊ သီလူပပန္နာသု ပတိဗ္ဗတာသုပိ။|
    block |ဝိနေတွာန ဆန္ဒံ ကုလိတ္ထိယာသုပိ၊ ကရောတိ သဒ္ဓံ ပုန ကုမ္ဘဒာသိယာ။|
  count |၂၅၃|
    block |တွမေဝ သဒ္ဓေ ပရဒာရသေဝိနီ၊ ပါပံ ကရောသိ ကုသလမ္ပိ ရိဉ္စသိ။|
    block |န တာဒိသီ အရဟတိ အာသနူဒကံ၊ ကုတော သုဓာ ဂစ္ဆ န မယှ ရုစ္စသိ။|
  count |၂၅၄|
    block |ဇိဃညရတ္တိံ အရုဏသ္မိမူဟတေ၊ ယာ ဒိဿတိ ဥတ္တမရူပဝဏ္ဏိနီ။|
    block |တထူပမာ မံ ပဋိဘာသိ ဒေဝတေ၊ အာစိက္ခ မေ တွံ ကတမာသိ အစ္ဆရာ။|
  count |၂၅၅|
    block |ကာလာ နိဒာဃေရိဝ အဂ္ဂိဇာရိဝ၊ အနိလေရိတာ လောဟိတပတ္တမာလိနီ။|
    block |ကာ တိဋ္ဌသိ မန္ဒမိဂါဝလောကယံ၊ ဘာသေသမာနာဝ ဂိရံ န မုဉ္စသိ။|
  count |၂၅၆|
    block |ဟိရာဟ ဒေဝီမနုဇေဟိ ပူဇိတာ၊ အပါပသတ္တူပနိသေဝိနီ သဒာ။|
    block |သုဓာဝိဝါဒေန တဝန္တိမာဂတာ၊ သာဟံ န သက္ကောမိ သုဓမ္ပိ ယာစိတုံ။|
    block |ကောပီနရူပါ ဝိယ ယာစနိတ္ထိယာ။|
  count |၂၅၇|
    block |ဓမ္မေန ဉာယေန သုဂတ္တေ လစ္ဆသိ၊ ဧသော ဟိ ဓမ္မော န ဟိ ယာစနာ သုဓာ။|
    block |တံ တံ အယာစန္တိမဟံ နိမန္တယေ၊ သုဓာယ ယဉ္စိစ္ဆသိ တမ္ပိ ဒမ္မိ တေ။|
  count |၂၅၈|
    block |သာ တွံ မယာ အဇ္ဇ သကမှိ အဿမေ၊ နိမန္တိတာ ကဉ္စနဝေလ္လိဝိဂ္ဂဟေ။|
    block |တုဝဉှိ မေ သဗ္ဗရသေဟိ ပူဇိယာ၊ တံ ပူဇယိတွာန သုဓမ္ပိ အသ္နိယေ။|
  count |၂၅၉|
    block |သာ ကောသိယေနာနုမတာ ဇုတီမတာ၊ အဒ္ဓါ ဟိရိ ရမ္မံ ပါဝိသိ ယဿမံ။|
    block |ဥဒကဝန္တံ ဖလမရိယပူဇိတံ၊ အပါပသတ္တူပနိသေဝိတံ သဒာ။|
  count |၂၆၀|
    block |ရုက္ခဂ္ဂဟာနာ ဗဟုကေတ္ထ ပုပ္ဖိတာ၊ အမ္ဗာ ပိယာလာ ပနသာ စ ကိံသုကာ။|
    block |သောဘဉ္ဇနာ လောဒ္ဒမထောပိ ပဒ္မကာ၊ ကေကာ စ ဘင်္ဂါ တိလကာ သုပုပ္ဖိတာ။|
  count |၂၆၁|
    block |သာလာ ကရေရီ ဗဟုကေတ္ထ ဇမ္ဗုယော၊ အဿတ္ထနိဂြောဓမဓုကဝေတသာ။|
    block |ဥဒ္ဒာလကာ ပါဋလိ သိန္ဒုဝါရကာ၊ မနုညဂန္ဓာ မုစလိန္ဒကေတကာ။|
  count |၂၆၂|
    block |ဟရေဏုကာ ဝေဠုကာ ကေဏု တိန္ဒုကာ၊ သာမာကနီဝါရမထောပိ စီနကာ။|
    block |မောစာ ကဒလီ ဗဟုကေတ္ထ သာလိယော၊ ပဝီဟယော အာဘူဇိနော စ တဏ္ဍုလာ။|
  count |၂၆၃|
    block |တဿေဝုတ္တရပဿေန၊ ဇာတာ ပေါက္ခရဏီ သိဝါ။|
    block |အကက္ကသာ အပဗ္ဘာရာ၊ သာဓု အပ္ပဋိဂန္ဓိကာ။|
  count |၂၆၄|
    block |တတ္ထ မစ္ဆာ သန္နိရတာ၊ ခေမိနော ဗဟုဘောဇနာ။|
    block |သိင်္ဂူ သဝင်္ကာ သံကုလာ၊ သတဝင်္ကာ စ ရောဟိတာ။|
    block |အာဠိဂဂ္ဂရကာကိဏ္ဏာ၊ ပါဌီနာ ကာကမစ္ဆကာ။|
  count |၂၆၅|
    block |တတ္ထ ပက္ခီ သန္နိရတာ၊ ခေမိနော ဗဟုဘောဇနာ။|
    block |ဟံသာ ကောဉ္စာ မယူရာ စ၊ စက္ကဝါကာ စ ကုက္ကုဟာ။|
    block |ကုဏာလကာ ဗဟူ စိတြာ၊ သိခဏ္ဍီ ဇီဝဇီဝကာ။|
  count |၂၆၆|
    block |တတ္ထ ပါနာယ မာယန္တိ၊ နာနာ မိဂဂဏာ ဗဟူ။|
    block |သီဟာ ဗျဂ္ဃာ ဝရာဟာ စ၊ အစ္ဆကောကတရစ္ဆယော။|
  count |၂၆၇|
    block |ပလာသာဒာ ဂဝဇာ စ၊ မဟိံသာ ရောဟိတာ ရုရူ။|
    block |ဧဏေယျာ စ ဝရာဟာ စ၊ ဂဏိနော နီကသူကရာ။|
    block |ကဒလိမိဂါ ဗဟုကေတ္ထ၊ ဗိဠာရာ သသကဏ္ဏိကာ။|
  count |၂၆၈|
    block |ဆမာဂိရီ ပုပ္ဖဝိစိတြသန္ထတာ၊ ဒိဇာဘိဃုဋ္ဌာ ဒိဇသင်္ဃသေဝိတာ။|
  count |၂၆၉|
    block |သာ သုတ္တစာ နီလဒုမာဘိလမ္ဗိတာ၊ ဝိဇ္ဇု မဟာမေဃရိဝါနုပဇ္ဇထ။|
    block |တဿာ သုသမ္ဗန္ဓသိရံ ကုသာမယံ၊ သုစိံ သုဂန္ဓံ အဇိနူပသေဝိတံ။|
    block |အတြိစ္စ ကောစ္ဆံ ဟိရိမေတဒဗြဝိ၊ နိသီဒ ကလျာဏိ သုခယိဒမာသနံ။|
  count |၂၇၀|
    block |တဿာ တဒာ ကောစ္ဆဂတာယ ကောသိယော၊ ယဒိစ္ဆမာနာယ ဇဋာဇိနန္ဓရော။|
    block |နဝေဟိ ပတ္တေဟိ သယံ သဟူဒကံ၊ သုဓာဘိဟာသီ တုရိတော မဟာမုနိ။|
  count |၂၇၁|
    block |သာ တံ ပဋိဂ္ဂယှ ဥဘောဟိ ပါဏိဘိ၊ ဣစ္စဗြဝိ အတ္တမနာ ဇဋာဓရံ။|
    block |ဟန္ဒာဟံ ဧတရဟိ ပူဇိတာ တယာ၊ ဂစ္ဆေယျံ ဗြဟ္မေ တိဒိဝံ ဇိတာဝိနီ။|
  count |၂၇၂|
    block |သာ ကောသိယေနာနုမတာ ဇုတီမတာ၊ ဥဒီရိတာ ဝဏ္ဏမဒေန မတ္တာ။|
    block |သကာသေ ဂန္တွာန သဟဿစက္ခုနော၊ အယံ သုဓာ ဝါသဝ ဒေဟိ မေ ဇယံ။|
  count |၂၇၃|
    block |တမေန သက္ကောပိ တဒာ အပူဇယိ၊ သဟိန္ဒဒေဝါ သုရကညမုတ္တမံ။|
    block |သာ ပဉ္ဇလီ ဒေဝမနုဿပူဇိတာ၊ နဝမှိ ကောစ္ဆမှိ ယဒာ ဥပါဝိသိ။|
  count |၂၇၄|
    block |တမေဝ သံသီ ပုနဒေဝ မာတလိံ၊ သဟဿနေတ္တော တိဒသာနမိန္ဒော။|
    block |ဂန္တွာန ဝါကျံ မမ ဗြူဟိ ကောသိယံ၊ အာသာယ သဒ္ဓါ သိရိယာ စ ကောသိယ။|
    block |ဟိရီ သုဓံ ကေန မလတ္ထ ဟေတုနာ။|
  count |၂၇၅|
    block |တံ သု ဝတ္ထံ ဥဒတာရယီ ရထံ၊ ဒဒ္ဒလ္လမာနံ ဥပကာရိယသာဒိသံ။|
    block |ဇမ္ဗောနဒီသံ တပနေယျသန္နိဘံ၊ အလင်္ကတံ ကဉ္စနစိတ္တသန္နိဘံ။|
  count |၂၇၆|
    block |သုဝဏ္ဏစန္ဒေတ္ထ ဗဟူ နိပါတိတာ၊ ဟတ္ထီ ဂဝဿာ ကိကိဗျဂ္ဃဒီပိယော။|
    block |ဧဏေယျကာ လင်္ဃမယေတ္ထ ပက္ခိနော၊ မိဂေတ္ထ ဝေဠုရိယမယာ ယုဓာ ယုတာ။|
  count |၂၇၇|
    block |တတ္ထဿရာဇဟရယော အယောဇယုံ၊ ဒသသတာနိ သုသုနာဂသာဒိသေ။|
    block |အလင်္ကတေ ကဉ္စနဇာလုရစ္ဆဒေ၊ အာဝေဠိနေ သဒ္ဒဂမေ အသင်္ဂိတေ။|
  count |၂၇၈|
    block |တံ ယာနသေဋ္ဌံ အဘိရုယှ မာတလိ၊ ဒိသာ ဣမာယော အဘိနာဒယိတ္ထ။|
    block |နဘဉ္စ သေလဉ္စ ဝနပ္ပတိနိဉ္စ၊ သသာဂရံ ပဗျဓယိတ္ထ မေဒိနိံ။|
  count |၂၇၉|
    block |သ ခိပ္ပမေဝ ဥပဂမ္မ အဿမံ၊ ပါဝါရမေကံသကတော ကတဉ္ဇလီ။|
    block |ဗဟုဿုတံ ဝုဒ္ဓံ ဝိနီတဝန္တံ၊ ဣစ္စဗြဝီ မာတလိ ဒေဝဗြာဟ္မဏံ။|
  count |၂၈၀|
    block |ဣန္ဒဿ ဝါကျံ နိသာမေဟိ ကောသိယ၊ ဒူတော အဟံ ပုစ္ဆတိ တံ ပုရိန္ဒဒော။|
    block |အာသာယ သဒ္ဓါ သိရိယာ စ ကောသိယ၊ ဟိရီ သုဓံ ကေန မလတ္ထ ဟေတုနာ။|
  count |၂၈၁|
    block |အန္ဓာ သိရီ မံ ပဋိဘာတိ မာတလိ၊ သဒ္ဓါ အနိစ္စာ ပန ဒေဝသာရထိ။|
    block |အာသာ ဝိသံဝါဒိကသမ္မတာ ဟိ မေ၊ ဟိရီ စ အရိယမှိ ဂုဏေ ပတိဋ္ဌိတာ။|
  count |၂၈၂|
    block |ကုမာရိယော ယာစိမာ ဂေါတ္တရက္ခိတာ၊ ဇိဏ္ဏာ စ ယာ ယာ စ သဘတ္တုဣတ္ထိယော။|
    block |တာ ဆန္ဒရာဂံ ပုရိသေသု ဥဂ္ဂတံ၊ ဟိရိယာ နိဝါရေန္တိ သစိတ္တမတ္တနော။|
  count |၂၈၃|
    block |သင်္ဂါမသီသေ သရသတ္တိသံယုတေ၊ ပရာဇိတာနံ ပတတံ ပလာယိနံ။|
    block |ဟိရိယာ နိဝတ္တန္တိ ဇဟိတွ ဇီဝိတံ၊ တေ သမ္ပဋိစ္ဆန္တိ ပုနာ ဟိရီမနာ။|
  count |၂၈၄|
    block |ဝေလာ ယထာ သာဂရဝေဂဝါရိနီ၊ ဟိရာယ ဟိ ပါပဇနံ နိဝါရိနီ။|
    block |တံ သဗ္ဗလောကေ ဟိရိမရိယပူဇိတံ၊ ဣန္ဒဿ တံ ဝေဒယ ဒေဝသာရထိ။|
  count |၂၈၅|
    block |ကော တေ ဣမံ ကောသိယ ဒိဋ္ဌိမောဒဟိ၊ ဗြဟ္မာ မဟိန္ဒော အထ ဝါ ပဇာပတိ။|
    block |ဟိရာယ ဒေဝေသု ဟိ သေဋ္ဌသမ္မတာ၊ ဓီတာ မဟိန္ဒဿ မဟေသိ ဇာယထ။|
  count |၂၈၆|
    block |ဟန္ဒေဟိ ဒာနိ တိဒိဝံ အပက္ကမ၊ ရထံ သမာရုယှ မမာယိတံ ဣမံ။|
    block |ဣန္ဒော စ တံ ဣန္ဒသဂေါတ္တ ကင်္ခတိ၊ အဇ္ဇေဝ တွံ ဣန္ဒသဟဗျတံ ဝဇ။|
  count |၂၈၇|
    block |ဧဝံ ဝိသုဇ္ဈန္တိ အပါပကမ္မိနော၊ အထော သုစိဏ္ဏဿ ဖလံ န နဿတိ။|
    block |ယေ ကေစိ မဒ္ဒက္ခု သုဓာယ ဘောဇနံ၊ သဗ္ဗေဝ တေ ဣန္ဒသဟဗျတံ ဂတာ။|
  count |၂၈၈|
    block |ဟိရီ ဥပ္ပလဝဏ္ဏာသိ၊ ကောသိယော ဒာနပတိ ဘိက္ခု။|
    block |အနုရုဒ္ဓေါ ပဉ္စသိခေါ၊ အာနန္ဒော အာသိ မာတလိ။|
  count |၂၈၉|
    block |သူရိယော ကဿပေါ ဘိက္ခု၊ မောဂ္ဂလ္လာနောသိ စန္ဒိမာ။|
    block |နာရဒော သာရိပုတ္တောသိ၊ သမ္ဗုဒ္ဓေါ အာသိ ဝါသဝေါတိ။|
  stand |သုဓာဘောဇနဇာတကံ တတိယံ။|
  count |  |
  block |၅၃၆။ ကုဏာလဇာတကံ ၄|
  block |ဧဝမက္ခါယတိ၊ ဧဝမနုသူယတိ။ သဗ္ဗောသဓဓရဏိဓရေ နေကပုပ္ဖမာလျဝိတတေ ဂဇ-ဂဝဇ မဟိံသ-ရုရု-စမရ-ပသဒ-ခဂ္ဂ-ဂေါကဏ္ဏ-သီဟ-ဗျဂ္ဃ-ဒီပိ-အစ္ဆ-ကောက-တရစ္ဆ-ဥဒ္ဒာရ-ကဒလိမိဂ- ဗိဠာရ-သသ-ကဏ္ဏိကာနုစရိတေအာကိဏ္ဏနေလမဏ္ဍလမဟာဝရာဟနာဂကုလကရေဏု -သင်္ဃာဓိဝုဋ္ဌေ ဣဿမိဂ- သာခမိဂ-သရဘမိဂ-ဧဏီမိဂ-ဝါတမိဂ-ပသဒမိဂ-ပုရိသာလု -ကိမ္ပုရိသ-ယက္ခ-ရက္ခသနိသေဝိတေ အမဇ္ဇဝမဉ္ဇရီဓရ-ပဟဋ္ဌ -ပုပ္ဖဖုသိတဂ္ဂါ နေကပါဒပဂဏဝိတတေကုရရ-စကောရ-ဝါရဏ-မယူရ-ပရဘတ- ဇီဝဉ္ဇီဝက-စေလာဝကာ-ဘိင်္ကာရ-ကရဝီကမတ္တဝိဟင်္ဂဂဏ-သတတ သမ္ပဃုဋ္ဌေအဉ္ဇန-မနောသိလာ-ဟရိတာလ- ဟိင်္ဂုလကဟေမ-ရဇတကနကာနေကဓာတုသတဝိနဒ္ဓပဋိမဏ္ဍိတပ္ပဒေသေ ဧဝရူပေ ခလု၊ ဘော၊ ရမ္မေ ဝနသဏ္ဍေ ကုဏာလော နာမ သကုဏော ပဋိဝသတိ အတိဝိယ စိတ္တော အတိဝိယ စိတ္တပတ္တစ္ဆဒနော။|
  block |တဿေဝ ခလု၊ ဘော၊ ကုဏာလဿ သကုဏဿ အဍ္ဎုဍ္ဎာနိ ဣတ္ထိသဟဿာနိ ပရိစာရိကာ ဒိဇကညာယော။ အထ ခလု၊ ဘော၊ ဒွေ ဒိဇကညာယော ကဋ္ဌံ မုခေန ဍံသိတွာ တံ ကုဏာလံ သကုဏံ မဇ္ဈေ နိသီဒာပေတွာ ဥဍ္ဍေန္တိ မာ နံ ကုဏာလံ သကုဏံ အဒ္ဓါနပရိယာယပထေ ကိလမထော ဥဗ္ဗာဟေတ္ထာတိ။|
  block |ပဉ္စသတာ ဒိဇကညာယော ဟေဋ္ဌတော ဟေဋ္ဌတော ဥဍ္ဍေန္တိ သစာယံ ကုဏာလော သကုဏော အာသနာ ပရိပတိဿတိ၊ မယံ တံ ပက္ခေဟိ ပဋိဂ္ဂဟေဿာမာတိ။|
  block |ပဉ္စသတာ ဒိဇကညာယော ဥပရူပရိ ဥဍ္ဍေန္တိ မာ နံ ကုဏာလံ သကုဏံ အာတပေါ ပရိတာပေသီတိ။|
  block |ပဉ္စသတာ ပဉ္စသတာ ဒိဇကညာယော ဥဘတောပဿေန ဥဍ္ဍေန္တိ မာ နံ ကုဏာလံ သကုဏံ သီတံ ဝါ ဥဏှံ ဝါ တိဏံ ဝါ ရဇော ဝါ ဝါတော ဝါ ဥဿာဝေါ ဝါ ဥပပ္ဖုသီတိ။|
  block |ပဉ္စသတာ ဒိဇကညာယော ပုရတော ပုရတော ဥဍ္ဍေန္တိ မာ နံ ကုဏာလံ သကုဏံ ဂေါပါလကာ ဝါ ပသုပါလကာ ဝါ တိဏဟာရကာ ဝါ ကဋ္ဌဟာရကာ ဝါ ဝနကမ္မိကာ ဝါ ကဋ္ဌေန ဝါ ကဌလေန ဝါ ပါဏိနာ ဝါ လေဍ္ဍုနာ ဝါ ဒဏ္ဍေန ဝါ သတ္ထေန ဝါ သက္ခရာဟိ ဝါ ပဟာရံ အဒံသု။ မာယံ ကုဏာလော သကုဏော ဂစ္ဆေဟိ ဝါ လတာဟိ ဝါ ရုက္ခေဟိ ဝါ သာခါဟိ ဝါ ထမ္ဘေဟိ ဝါ ပါသာဏေဟိ ဝါ ဗလဝန္တေဟိ ဝါ ပက္ခီဟိ သင်္ဂမေသီတိ။|
  block |ပဉ္စသတာ ဒိဇကညာယော ပစ္ဆတော ပစ္ဆတော ဥဍ္ဍေန္တိ သဏှာဟိ သခိလာဟိ မဉ္ဇူဟိ မဓုရာဟိ ဝါစာဟိ သမုဒာစရန္တိယော မာယံ ကုဏာလော သကုဏော အာသနေ ပရိယုက္ကဏ္ဌီတိ။|
  block |ပဉ္စသတာ ဒိဇကညာယော ဒိသောဒိသံ ဥဍ္ဍေန္တိ အနေကရုက္ခဝိဝိဓဝိကတိဖလမာဟရန္တိယော မာယံ ကုဏာလော သကုဏော ခုဒာယ ပရိကိလမိတ္ထာတိ။|
  block |အထ ခလု၊ ဘော၊ တာ ဒိဇကညာယော တံ ကုဏာလံ သကုဏံ အာရာမေနေဝ အာရာမံ ဥယျာနေနေဝ ဥယျာနံ နဒီတိတ္ထေနေဝ နဒီတိတ္ထံ ပဗ္ဗတသိခရေနေဝ ပဗ္ဗတသိခရံ အမ္ဗဝနေနေဝ အမ္ဗဝနံ ဇမ္ဗုဝနေနေဝ ဇမ္ဗုဝနံ လဗုဇဝနေနေဝ လဗုဇဝနံ နာဠိကေရသဉ္စာရိယေနေဝ နာဠိကေရသဉ္စာရိယံ ခိပ္ပမေဝ အဘိသမ္ဘောန္တိ ရတိတ္ထာယ။|
  block |အထ ခလု၊ ဘော၊ ကုဏာလော သကုဏော တာဟိ ဒိဇကညာဟိ ဒိဝသံ ပရိဗျူဠှော ဧဝံ အပသာဒေတိ နဿထ တုမှေ ဝသလိယော၊ ဝိနဿထ တုမှေ ဝသလိယော၊ စောရိယော ဓုတ္တိယော အသတိယော လဟုစိတ္တာယော ကတဿ အပ္ပဋိကာရိကာယော အနိလော ဝိယ ယေနကာမံဂမာယောတိ။|
  block |တဿေဝ ခလု၊ ဘော၊ ဟိမဝတော ပဗ္ဗတရာဇဿ ပုရတ္ထိမဒိသာဘာဂေ သုသုခုမသုနိပုဏဂိရိပ္ပဘဝ ဟရိတုပယန္တိယော။|
  block |ဥပ္ပလ ပဒုမ ကုမုဒ နဠိန သတပတ္တ သောဂန္ဓိက မန္ဒာလက သမ္ပတိဝိရူဠှသုစိဂန္ဓ မနုညမာဝကပ္ပဒေသေ။|
  block |ကုရဝက-မုစလိန္ဒ-ကေတက-ဝေဒိသ-ဝဉ္ဇုလ -ပုန္နာဂဗကုလ-တိလက-ပိယက-ဟသနသာလ-သဠလစမ္ပက အသောက-နာဂရုက္ခ-တိရီဋိ-ဘုဇပတ္တ-လောဒ္ဒ-စန္ဒနောဃဝနေကာဠာဂရု-ပဒ္မက-ပိယင်္ဂု-ဒေဝဒာရုကစောစဂဟနေ ကကုဓကုဋဇအင်္ကောလ-ကစ္စိကာရ -ကဏိကာရ-ကဏ္ဏိကာရ-ကနဝေရ-ကောရဏ္ဍက-ကောဝိဠာရ-ကိံသုက-ယောဓိက ဝနမလ္လိက -မနင်္ဂဏ-မနဝဇ္ဇ-ဘဏ္ဍိ-သုရုစိရ-ဘဂိနိမာလာမလျဓရေ ဇာတိသုမနမဓုဂန္ဓိက- ဓနုတက္ကာရိ တာလီသ-တဂရမုသီရကောဋ္ဌ-ကစ္ဆဝိတတေ အတိမုတ္တကသံကုသုမိတလတာဝိတတပဋိမဏ္ဍိတပ္ပဒေသေ ဟံသ-ပိလဝ-ကာဒမ္ဗ-ကာရဏ္ဍဝါဘိနဒိတေ ဝိဇ္ဇာဓရ-သိဒ္ဓ -သမဏ-တာပသဂဏာဓိဝုဋ္ဌေ ဝရဒေဝ-ယက္ခ-ရက္ခသ-ဒာနဝ-ဂန္ဓဗ္ဗ-ကိန္နရမဟောရဂါနုစိဏ္ဏပ္ပဒေသေ ဧဝရူပေ ခလု၊ ဘော၊ ရမ္မေ ဝနသဏ္ဍေ ပုဏ္ဏမုခေါ နာမ ဖုဿကောကိလော ပဋိဝသတိ အတိဝိယ မဓုရဂိရော ဝိလာသိတနယနော မတ္တက္ခေါ။|
  block |တဿေဝ ခလု၊ ဘော၊ ပုဏ္ဏမုခဿ ဖုဿကောကိလဿ အဍ္ဎုဍ္ဎာနိ ဣတ္ထိသတာနိ ပရိစာရိကာ ဒိဇကညာယော။ အထ ခလု၊ ဘော၊ ဒွေ ဒိဇကညာယော ကဋ္ဌံ မုခေန ဍံသိတွာ တံ ပုဏ္ဏမုခံ ဖုဿကောကိလံ မဇ္ဈေ နိသီဒာပေတွာ ဥဍ္ဍေန္တိ မာ နံ ပုဏ္ဏမုခံ ဖုဿကောကိလံ အဒ္ဓါနပရိယာယပထေ ကိလမထော ဥဗ္ဗာဟေတ္ထာတိ။|
  block |ပညာသ ဒိဇကညာယော ဟေဋ္ဌတော ဟေဋ္ဌတော ဥဍ္ဍေန္တိ သစာယံ ပုဏ္ဏမုခေါ ဖုဿကောကိလော အာသနာ ပရိပတိဿတိ၊ မယံ တံ ပက္ခေဟိ ပဋိဂ္ဂဟေဿာမာတိ။|
  block |ပညာသ ဒိဇကညာယော ဥပရူပရိ ဥဍ္ဍေန္တိ မာ နံ ပုဏ္ဏမုခံ ဖုဿကောကိလံ အာတပေါ ပရိတာပေသီတိ။|
  block |ပညာသ ပညာသ ဒိဇကညာယော ဥဘတောပဿေန ဥဍ္ဍေန္တိ မာ နံ ပုဏ္ဏမုခံ ဖုဿကောကိလံ သီတံ ဝါ ဥဏှံ ဝါ တိဏံ ဝါ ရဇော ဝါ ဝါတော ဝါ ဥဿာဝေါ ဝါ ဥပပ္ဖုသီတိ။|
  block |ပညာသ ဒိဇကညာယော ပုရတော ပုရတော ဥဍ္ဍေန္တိ မာ နံ ပုဏ္ဏမုခံ ဖုဿကောကိလံ ဂေါပါလကာ ဝါ ပသုပါလကာ ဝါ တိဏဟာရကာ ဝါ ကဋ္ဌဟာရကာ ဝါ ဝနကမ္မိကာ ဝါ ကဋ္ဌေန ဝါ ကထလာယ ဝါ ပါဏိနာ ဝါ လေဍ္ဍုနာ ဝါ ဒဏ္ဍေန ဝါ သတ္ထေန ဝါ သက္ခရာဟိ ဝါ ပဟာရံ အဒံသု။ မာယံ ပုဏ္ဏမုခေါ ဖုဿကောကိလော ဂစ္ဆေဟိ ဝါ လတာဟိ ဝါ ရုက္ခေဟိ ဝါ သာခါဟိ ဝါ ထမ္ဘေဟိ ဝါ ပါသာဏေဟိ ဝါ ဗလဝန္တေဟိ ဝါ ပက္ခီဟိ သင်္ဂါမေသီတိ။|
  block |ပညာသ ဒိဇကညာယော ပစ္ဆတော ပစ္ဆတော ဥဍ္ဍေန္တိ သဏှာဟိ သခိလာဟိ မဉ္ဇူဟိ မဓုရာဟိ ဝါစာဟိ သမုဒာစရန္တိယော မာယံ ပုဏ္ဏမုခေါ ဖုဿကောကိလော အာသနေ ပရိယုက္ကဏ္ဌီတိ။|
  block |ပညာသ ဒိဇကညာယော ဒိသောဒိသံ ဥဍ္ဍေန္တိ အနေကရုက္ခဝိဝိဓဝိကတိဖလမာဟရန္တိယော မာယံ ပုဏ္ဏမုခေါ ဖုဿကောကိလော ခုဒာယ ပရိကိလမိတ္ထာတိ။|
  block |အထ ခလု၊ ဘော၊ တာ ဒိဇကညာယော တံ ပုဏ္ဏမုခံ ဖုဿကောကိလံ အာရာမေနေဝ အာရာမံ ဥယျာနေနေဝ ဥယျာနံ နဒီတိတ္ထေနေဝ နဒီတိတ္ထံ ပဗ္ဗတသိခရေနေဝ ပဗ္ဗတသိခရံ အမ္ဗဝနေနေဝ အမ္ဗဝနံ ဇမ္ဗုဝနေနေဝ ဇမ္ဗုဝနံ လဗုဇဝနေနေဝ လဗုဇဝနံ နာဠိကေရသဉ္စာရိယေနေဝ နာဠိကေရသဉ္စာရိယံ ခိပ္ပမေဝ အဘိသမ္ဘောန္တိ ရတိတ္ထာယ။|
  block |အထ ခလု၊ ဘော၊ ပုဏ္ဏမုခေါ ဖုဿကောကိလော တာဟိ ဒိဇကညာဟိ ဒိဝသံ ပရိဗျူဠှော ဧဝံ ပသံသတိ သာဓု၊ သာဓု၊ ဘဂိနိယော၊ ဧတံ ခေါ၊ ဘဂိနိယော၊ တုမှာကံ ပတိရူပံ ကုလဓီတာနံ၊ ယံ တုမှေ ဘတ္တာရံ ပရိစရေယျာထာတိ။|
  block |အထ ခလု၊ ဘော၊ ပုဏ္ဏမုခေါ ဖုဿကောကိလော ယေန ကုဏာလော သကုဏော တေနုပသင်္ကမိ။ အဒ္ဒသံသု ခေါ ကုဏာလဿ သကုဏဿ ပရိစာရိကာ ဒိဇကညာယော တံ ပုဏ္ဏမုခံ ဖုဿကောကိလံ ဒူရတောဝ အာဂစ္ဆန္တံ၊ ဒိသွာန ယေန ပုဏ္ဏမုခေါ ဖုဿကောကိလော တေနုပသင်္ကမိံသု၊ ဥပသင်္ကမိတွာ တံ ပုဏ္ဏမုခံ ဖုဿကောကိလံ ဧတဒဝေါစုံ အယံ၊ သမ္မ ပုဏ္ဏမုခ၊ ကုဏာလော သကုဏော အတိဝိယ ဖရုသော အတိဝိယ ဖရုသဝါစော၊ အပ္ပေဝနာမ တဝမ္ပိ အာဂမ္မ ပိယဝါစံ လဘေယျာမာတိ။ အပ္ပေဝနာမ၊ ဘဂိနိယောတိ ဝတွာ ယေန ကုဏာလော သကုဏော တေနုပသင်္ကမိ၊ ဥပသင်္ကမိတွာ ကုဏာလေန သကုဏေန သဒ္ဓိံ ပဋိသမ္မောဒိတွာ ဧကမန္တံ နိသီဒိ။ ဧကမန္တံ နိသိန္နော ခေါ ပုဏ္ဏမုခေါ ဖုဿကောကိလော တံ ကုဏာလံ သကုဏံ ဧတဒဝေါစ ကိဿ တွံ၊ သမ္မ ကုဏာလ၊ ဣတ္ထီနံ သုဇာတာနံ ကုလဓီတာနံ သမ္မာပဋိပန္နာနံ မိစ္ဆာပဋိပန္နောသိ။ အမနာပဘာဏီနမ္ပိ ကိရ၊ သမ္မ ကုဏာလ၊ ဣတ္ထီနံ မနာပဘာဏိနာ ဘဝိတဗ္ဗံ၊ ကိမင်္ဂ ပန မနာပဘာဏီနန္တိ။|
  block |ဧဝံ ဝုတ္တေ၊ ကုဏာလော သကုဏော တံ ပုဏ္ဏမုခံ ဖုဿကောကိလံ ဧဝံ အပသာဒေသိ နဿ တွံ၊ သမ္မ ဇမ္မ ဝသလ၊ ဝိနဿ တွံ၊ သမ္မ ဇမ္မ ဝသလ၊ ကော နု တယာ ဝိယတ္တော ဇာယာဇိနေနာတိ။ ဧဝံ အပသာဒိတော စ ပန ပုဏ္ဏမုခေါ ဖုဿကောကိလော တတောယေဝ ပဋိနိဝတ္တိ။|
  block |အထ ခလု၊ ဘော၊ ပုဏ္ဏမုခဿ ဖုဿကောကိလဿ အပရေန သမယေန နစိရဿေဝ ခရော အာဗာဓော ဥပ္ပဇ္ဇိ လောဟိတပက္ခန္ဒိကာ။ ဗာဠှာ ဝေဒနာ ဝတ္တန္တိ မာရဏန္တိကာ။ အထ ခလု၊ ဘော၊ ပုဏ္ဏမုခဿ ဖုဿကောကိလဿ ပရိစာရိကာနံ ဒိဇကညာနံ ဧတဒဟောသိ အာဗာဓိကော ခေါ အယံ ပုဏ္ဏမုခေါ ဖုဿကောကိလော၊ အပ္ပေဝနာမ ဣမမှာ အာဗာဓာ ဝုဋ္ဌဟေယျာတိ ဧကံ အဒုတိယံ ဩဟာယ ယေန ကုဏာလော သကုဏော တေနုပသင်္ကမိံသု။ အဒ္ဒသာ ခေါ ကုဏာလော သကုဏော တာ ဒိဇကညာယော ဒူရတောဝ အာဂစ္ဆန္တိယော၊ ဒိသွာန တာ ဒိဇကညာယော ဧတဒဝေါစ ကဟံ ပန တုမှံ ဝသလိယော ဘတ္တာတိ။ အာဗာဓိကော ခေါ၊ သမ္မ ကုဏာလ၊ ပုဏ္ဏမုခေါ ဖုဿကောကိလော အပ္ပေဝနာမ တမှာ အာဗာဓာ ဝုဋ္ဌဟေယျာတိ။ ဧဝံ ဝုတ္တေ၊ ကုဏာလော သကုဏော တာ ဒိဇကညာယော ဧဝံ အပသာဒေသိ နဿထ တုမှေ ဝသလိယော၊ ဝိနဿထ တုမှေ ဝသလိယော၊ စောရိယော ဓုတ္တိယော အသတိယော လဟုစိတ္တာယော ကတဿ အပ္ပဋိကာရိကာယော အနိလော ဝိယ ယေနကာမံဂမာယောတိ၊ ဝတွာ ယေန ပုဏ္ဏမုခေါ ဖုဿကောကိလော တေနုပသင်္ကမိ၊ ဥပသင်္ကမိတွာ တံ ပုဏ္ဏမုခံ ဖုဿကောကိလံ ဧတဒဝေါစ ဟံ၊ သမ္မ၊ ပုဏ္ဏမုခါတိ။ ဟံ၊ သမ္မ၊ ကုဏာလာတိ။|
  block |အထ ခလု၊ ဘော ကုဏာလော သကုဏော တံ ပုဏ္ဏမုခံ ဖုဿကောကိလံ ပက္ခေဟိ စ မုခတုဏ္ဍကေန စ ပရိဂ္ဂဟေတွာ ဝုဋ္ဌာပေတွာ နာနာဘေသဇ္ဇာနိ ပါယာပေသိ။ အထ ခလု၊ ဘော၊ ပုဏ္ဏမုခဿ ဖုဿကောကိလဿ သော အာဗာဓော ပဋိပ္ပဿမ္ဘီတိ။ အထ ခလု၊ ဘော၊ ကုဏာလော သကုဏော တံ ပုဏ္ဏမုခံ ဖုဿကောကိလံ ဂိလာနဝုဋ္ဌိတံ အစိရဝုဋ္ဌိတံ ဂေလညာ ဧတဒဝေါစ|
  block |ဒိဋ္ဌာ မယာ၊ သမ္မ ပုဏ္ဏမုခ၊ ကဏှာ ဒွေပိတိကာ ပဉ္စပတိကာယ ဆဋ္ဌေ ပုရိသေ စိတ္တံ ပဋိဗန္ဓန္တိယာ၊ ယဒိဒံ ကဗန္ဓေ ပီဌသပ္ပိမှီတိ။ ဘဝတိ စ ပနုတ္တရေတ္ထ ဝါကျံ|
  count |၂၉၀|
    block |အထဇ္ဇုနော နကုလော ဘီမသေနော၊ ယုဓိဋ္ဌိလော သဟဒေဝေါ စ ရာဇာ။|
    block |ဧတေ ပတီ ပဉ္စ မတ္တိစ္စ နာရီ၊ အကာသိ ခုဇ္ဇဝါမနကေန ပါပန္တိ။|
  block |ဒိဋ္ဌာ မယာ၊ သမ္မ ပုဏ္ဏမုခ၊ သစ္စတပါပီ နာမ သမဏီ သုသာနမဇ္ဈေ ဝသန္တီ စတုတ္ထဘတ္တံ ပရိဏာမယမာနာ သုရာဓုတ္တကေန ပါပမကာသိ။|
  block |ဒိဋ္ဌာ မယာ၊ သမ္မ ပုဏ္ဏမုခ၊ ကာကဝတီ နာမ ဒေဝီ သမုဒ္ဒမဇ္ဈေ ဝသန္တီ ဘရိယာ ဝေနတေယျဿ နဋကုဝေရေန ပါပမကာသိ။|
  block |ဒိဋ္ဌာ မယာ၊ သမ္မ ပုဏ္ဏမုခ၊ ကုရုင်္ဂဒေဝီ နာမ လောမသုဒ္ဒရီ ဧဠိကကုမာရံ ကာမယမာနာ ဆဠင်္ဂကုမာရဓနန္တေဝါသိနာ ပါပမကာသိ။|
  block |ဧဝဉှေတံ မယာ ဉာတံ၊ ဗြဟ္မဒတ္တဿ မာတရံ ဩဟာယ ကောသလရာဇံ ပဉ္စာလစဏ္ဍေန ပါပမကာသိ။|
  count |၂၉၁|
    block |ဧတာ စ အညာ စ အကံသု ပါပံ၊ တသ္မာဟမိတ္ထီနံ န ဝိဿသေ နပ္ပသံသေ။|
    block |မဟီ ယထာ ဇဂတိ သမာနရတ္တာ၊ ဝသုန္ဓရာ ဣတရီတရာပတိဋ္ဌာ။|
    block |သဗ္ဗသဟာ အဖန္ဒနာ အကုပ္ပါ၊ တထိတ္ထိယော တာယော န ဝိဿသေ နရော။|
  count |၂၉၂|
    block |သီဟော ယထာ လောဟိတမံသဘောဇနော၊ ဝါဠမိဂေါ ပဉ္စာဝုဓော သုရုဒ္ဓေါ။|
    block |ပသယှခါဒီ ပရဟိံသနေ ရတော၊ တထိတ္ထိယော တာယော န ဝိဿသေ နရော။|
  block |န ခလု၊ သမ္မ ပုဏ္ဏမုခ၊ ဝေသိယော နာရိယော ဂမနိယော၊ န ဟေတာ ဗန္ဓကိယော နာမ၊ ဝဓိကာယော နာမ ဧတာယော၊ ယဒိဒံ ဝေသိယော နာရိယော ဂမနိယောတိ။|
  block |စောရော ဝိယ ဝေဏိကတာ၊ မဒိရာဝ ဒိဒ္ဓါ ဝါဏိဇော ဝိယ ဝါစာသန္ထုတိယော၊ ဣဿသိင်္ဃမိဝ ဝိပရိဝတ္တာယော၊ ဥရဂါမိဝ ဒုဇိဝှာယော၊ သောဗ္ဘမိဝ ပဋိစ္ဆန္နာ၊ ပါတာလမိဝ ဒုပ္ပူရာ ရက္ခသီ ဝိယ ဒုတ္တောသာ၊ ယမောဝေကန္တဟာရိယော၊ သိခီရိဝ သဗ္ဗဘက္ခါ၊ နဒီရိဝ သဗ္ဗဝါဟီ၊ အနိလော ဝိယ ယေနကာမံစရာ၊ နေရု ဝိယ အဝိသေသကရာ၊ ဝိသရုက္ခေါ ဝိယ နိစ္စဖလိတာယောတိ။ ဘဝတိ စ ပနုတ္တရေတ္ထ ဝါကျံ|
  count |၂၉၃|
    block |ယထာ စောရော ယထာ ဒိဒ္ဓေါ၊ ဝါဏိဇောဝ ဝိကတ္ထနီ။|
    block |ဣဿသိင်္ဃမိဝ ပရိဝတ္တာ၊ ဒုဇိဝှာ ဥရဂေါ ဝိယ။|
  count |၂၉၄|
    block |သောဗ္ဘမိဝ ပဋိစ္ဆန္နာ၊ ပါတာလမိဝ ဒုပ္ပုရာ။|
    block |ရက္ခသီ ဝိယ ဒုတ္တောသာ၊ ယမောဝေကန္တဟာရိယော။|
  count |၂၉၅|
    block ||
    block |ဝိသရုက္ခေါ ဝိယ နိစ္စဖလာ၊ နာသယန္တိ ဃရေ ဘောဂံ။|
    block |ရတနန္တကရိတ္ထိယောတိ။|
  block |ယထာ သိခီ နဒီ ဝါတော၊ နေရုနာဝ သမာဂတာ။|
  block |စတ္တာရိမာနိ၊ သမ္မ ပုဏ္ဏမုခ၊ ယာနိ ဝတ္ထူနိ ကိစ္စေ ဇာတေ အနတ္ထစရာနိ ဘဝန္တိ၊ တာနိ ပရကုလေ န ဝါသေတဗ္ဗာနိ ဂေါဏံ ဓေနုံ ယာနံ ဘရိယာ။ စတ္တာရိ ဧတာနိ ပဏ္ဍိတော ဓနာနိ ဃရာ န ဝိပ္ပဝါသယေ။|
  count |၂၉၆|
    block |ဂေါဏံ ဓေနုဉ္စ ယာနဉ္စ၊ ဘရိယံ ဉာတိကုလေ န ဝါသယေ။|
    block |ဘဉ္ဇန္တိ ရထံ အယာနကာ၊ အတိဝါဟေန ဟနန္တိ ပုင်္ဂဝံ။|
    block |ဒောဟေန ဟနန္တိ ဝစ္ဆကံ၊ ဘရိယာ ဉာတိကုလေ ပဒုဿတီတိ။|
  block |ဆ ဣမာနိ၊ သမ္မ ပုဏ္ဏမုခ၊ ယာနိ ဝတ္ထူနိ ကိစ္စေ ဇာတေ အနတ္ထစရာနိ ဘဝန္တိ|
  count |၂၉၇|
    block |အဂုဏံ ဓနု ဉာတိကုလေ စ ဘရိယာ၊ ပါရံ နာဝါ အက္ခဘဂ္ဂဉ္စ ယာနံ။|
    block |ဒူရေ မိတ္တော ပါပသဟာယကော စ၊ ကိစ္စေ ဇာတေ အနတ္ထစရာနိ ဘဝန္တိ။|
  block |အဋ္ဌဟိ ခလု၊ သမ္မ ပုဏ္ဏမုခ၊ ဌာနေဟိ ဣတ္ထီ သာမိကံ အဝဇာနာတိ။ ဒလိဒ္ဒတာ၊ အာတုရတာ၊ ဇိဏ္ဏတာ၊ သုရာသောဏ္ဍတာ၊ မုဒ္ဓတာ၊ ပမတ္တတာ၊ သဗ္ဗကိစ္စေသု အနုဝတ္တနတာ၊ သဗ္ဗဓနအနုပ္ပဒာနေန ဣမေဟိ ခလု၊ သမ္မ ပုဏ္ဏမုခ၊ အဋ္ဌဟိ ဌာနေဟိ ဣတ္ထီ သာမိကံ အဝဇာနာတိ။ ဘဝတိ စ ပနုတ္တရေတ္ထ ဝါကျံ|
  count |၂၉၈|
    block |ဒလိဒ္ဒံ အာတုရဉ္စာပိ၊ ဇိဏ္ဏကံ သုရသောဏ္ဍကံ။|
    block |ပမတ္တံ မုဒ္ဓပတ္တဉ္စ၊ သဗ္ဗကိစ္စေသု ဟာပနံ။|
    block |သဗ္ဗကာမပ္ပဒာနေန၊ အဝဇာနာတိ သာမိကန္တိ။|
  block |နဝဟိ ခလု၊ သမ္မ ပုဏ္ဏမုခ၊ ဌာနေဟိ ဣတ္ထီ ပဒောသမာဟရတိ။ အာရာမဂမနသီလာ စ ဟောတိ၊ ဥယျာနဂမနသီလာ စ ဟောတိ၊ နဒီတိတ္ထဂမနသီလာ စ ဟောတိ၊ ဉာတိကုလဂမနသီလာ စ ဟောတိ၊ ပရကုလဂမနသီလာ စ ဟောတိ၊ အာဒာသဒုဿမဏ္ဍနာနုယောဂမနုယုတ္တသီလာ စ ဟောတိ၊ မဇ္ဇပါယိနီ စ ဟောတိ၊ နိလ္လောကနသီလာ စ ဟောတိ၊ သဒွာရဌာယိနီ စ ဟောတိ ဣမေဟိ ခလု၊ သမ္မ ပုဏ္ဏမုခ၊ နဝဟိ ဌာနေဟိ ဣတ္ထီ ပဒောသမာဟရတီတိ။ ဘဝတိ စ ပနုတ္တရေတ္ထ ဝါကျံ|
  count |၂၉၉|
    block |အာရာမသီလာ စ ဥယျာနံ၊ နဒီ ဉာတိ ပရကုလံ။|
    block |အာဒာသဒုဿမဏ္ဍနမနုယုတ္တာ၊ ယာ စိတ္ထီ မဇ္ဇပါယိနီ။|
  count |၃၀၀|
    block |ယာ စ နိလ္လောကနသီလာ၊ ယာ စ သဒွာရဌာယိနီ။|
    block |နဝဟေတေဟိ ဌာနေဟိ၊ ပဒောသမာဟရန္တိ ဣတ္ထိယောတိ။|
  block |စတ္တာလီသာယ ခလု၊ သမ္မ ပုဏ္ဏမုခ၊ ဌာနေဟိ ဣတ္ထီ ပုရိသံ အစ္စာစရတိ။ ဝိဇမ္ဘတိ၊ ဝိနမတိ၊ ဝိလသတိ၊ ဝိလဇ္ဇတိ၊ နခေန နခံ ဃဋ္ဋေတိ၊ ပါဒေန ပါဒံ အက္ကမတိ၊ ကဋ္ဌေန ပထဝိံ ဝိလိခတိ၊ ဒာရကံ ဥလ္လင်္ဃတိ ဥလ္လင်္ဃာပေတိ၊ ကီဠတိ ကီဠာပေတိ၊ စုမ္ဗတိ စုမ္ဗာပေတိ၊ ဘုဉ္ဇတိ ဘုဉ္ဇာပေတိ၊ ဒဒာတိ၊ ယာစတိ၊ ကတမနုကရောတိ၊ ဥစ္စံ ဘာသတိ၊ နီစံ ဘာသတိ၊ အဝိစ္စံ ဘာသတိ၊ ဝိဝိစ္စံ ဘာသတိ၊ နစ္စေန ဂီတေန ဝါဒိတေန ရောဒနေန ဝိလသိတေန ဝိဘူသိတေန ဇဂ္ဃတိ၊ ပေက္ခတိ၊ ကဋိံ စာလေတိ၊ ဂုယှဘဏ္ဍကံ သဉ္စာလေတိ၊ ဦရုံ ဝိဝရတိ၊ ဦရုံ ပိဒဟတိ၊ ထနံ ဒဿေတိ၊ ကစ္ဆံ ဒဿေတိ၊ နာဘိံ ဒဿေတိ၊ အက္ခိံ နိခနတိ၊ ဘမုကံ ဥက္ခိပတိ၊ ဩဋ္ဌံ ဥပလိခတိ၊ ဇိဝှံ နိလ္လာလေတိ၊ ဒုဿံ မုဉ္စတိ၊ ဒုဿံ ပဋိဗန္ဓတိ၊ သိရသံ မုဉ္စတိ၊ သိရသံ ဗန္ဓတိ ဣမေဟိ ခလု၊ သမ္မ ပုဏ္ဏမုခ၊ စတ္တာလီသာယ ဌာနေဟိ ဣတ္ထီ ပုရိသံ အစ္စာစရတိ။|
  block |ပဉ္စဝီသာယ ခလု၊ သမ္မ ပုဏ္ဏမုခ၊ ဌာနေဟိ ဣတ္ထီ ပဒုဋ္ဌာ ဝေဒိတဗ္ဗာ ဘဝတိ။ သာမိကဿ ပဝါသံ ဝဏ္ဏေတိ၊ ပဝုဋ္ဌံ န သရတိ၊ အာဂတံ နာဘိနန္ဒတိ၊ အဝဏ္ဏံ တဿ ဘဏတိ၊ ဝဏ္ဏံ တဿ န ဘဏတိ၊ အနတ္ထံ တဿ စရတိ၊ အတ္ထံ တဿ န စရတိ၊ အကိစ္စံ တဿ ကရောတိ၊ ကိစ္စံ တဿ န ကရောတိ၊ ပရိဒဟိတွာ သယတိ၊ ပရမ္မုခီ နိပဇ္ဇတိ၊ ပရိဝတ္တကဇာတာ ခေါ ပန ဟောတိ ကုင်္ကုမိယဇာတာ၊ ဒီဃံ အဿသတိ၊ ဒုက္ခံ ဝေဒယတိ၊ ဥစ္စာရပဿာဝံ အဘိဏှံ ဂစ္ဆတိ၊ ဝိလောမမာစရတိ၊ ပရပုရိသသဒ္ဒံ သုတွာ ကဏ္ဏသောတံ ဝိဝရမောဒဟတိ၊ နိဟတဘောဂါ ခေါ ပန ဟောတိ၊ ပဋိဝိဿကေဟိ သန္ထဝံ ကရောတိ၊ နိက္ခန္တပါဒာ ခေါ ပန ဟောတိ၊ ဝိသိခါနုစာရိနီ အတိစာရိနီ ခေါ ပန ဟောတိ၊ နိစ္စံ သာမိကေ အဂါရဝါ ပဒုဋ္ဌမနသင်္ကပ္ပါ၊ အဘိဏှံ ဒွာရေ တိဋ္ဌတိ၊ ကစ္ဆာနိ အင်္ဂါနိ ထနာနိ ဒဿေတိ၊ ဒိသောဒိသံ ဂန္တွာ ပေက္ခတိ ဣမေဟိ ခလု၊ သမ္မ ပုဏ္ဏမုခ၊ ပဉ္စဝီသာယ ဌာနေဟိ ဣတ္ထီ ပဒုဋ္ဌာ ဝေဒိတဗ္ဗာ ဘဝတိ။ ဘဝတိ စ ပနုတ္တရေတ္ထ ဝါကျံ|
  count |၃၀၁|
    block |ပဝါသံ တဿ ဝဏ္ဏေတိ၊ ဂတံ တဿ န သောစတိ။|
    block |ဒိသွာန ပတိမာဂတံ နာဘိနန္ဒတိ။|
    block |ဘတ္တာရဝဏ္ဏံ န ကဒာစိ ဘာသတိ၊ ဧတေ ပဒုဋ္ဌာယ ဘဝန္တိ လက္ခဏာ။|
  count |၃၀၂|
    block |အနတ္ထံ တဿ စရတိ အသညတာ၊ အတ္ထဉ္စ ဟာပေတိ အကိစ္စကာရိနီ။|
    block |ပရိဒဟိတွာ သယတိ ပရမ္မုခီ၊ ဧတေ ပဒုဋ္ဌာယ ဘဝန္တိ လက္ခဏာ။|
  count |၃၀၃|
    block |ပရိဝတ္တဇာတာ စ ဘဝတိ ကုင်္ကုမီ၊ ဒီဃဉ္စ အဿသတိ ဒုက္ခဝေဒိနီ။|
    block |ဥစ္စာရပဿာဝမဘိဏှံ ဂစ္ဆတိ၊ ဧတေ ပဒုဋ္ဌာယ ဘဝန္တိ လက္ခဏာ။|
  count |၃၀၄|
    block |ဝိလောမမာစရတိ အကိစ္စကာရိနီ၊ သဒ္ဒံ နိသာမေတိ ပရဿ ဘာသတော။|
    block |နိဟတဘောဂါ စ ကရောတိ သန္ထဝံ၊ ဧတေ ပဒုဋ္ဌာယ ဘဝန္တိ လက္ခဏာ။|
  count |၃၀၅|
    block |ကိစ္ဆေန လဒ္ဓံ ကသိရာဘတံ ဓနံ၊ ဝိတ္တံ ဝိနာသေတိ ဒုက္ခေန သမ္ဘတံ။|
    block |ပဋိဝိဿကေဟိ စ ကရောတိ သန္ထဝံ၊ ဧတေ ပဒုဋ္ဌာယ ဘဝန္တိ လက္ခဏာ။|
  count |၃၀၆|
    block |နိက္ခန္တပါဒာ ဝိသိခါနုစာရိနီ၊ နိစ္စဉ္စ သာမိမှိ ပဒုဋ္ဌမာနသာ။|
    block |အတိစာရိနီ ဟောတိ အပေတဂါရဝါ၊ ဧတေ ပဒုဋ္ဌာယ ဘဝန္တိ လက္ခဏာ။|
  count |၃၀၇|
    block |အဘိက္ခဏံ တိဋ္ဌတိ ဒွာရမူလေ၊ ထနာနိ ကစ္ဆာနိ စ ဒဿယန္တီ။|
    block |ဒိသောဒိသံ ပေက္ခတိ ဘန္တစိတ္တာ၊ ဧတေ ပဒုဋ္ဌာယ ဘဝန္တိ လက္ခဏာ။|
  count |၃၀၈|
    block |သဗ္ဗာ နဒီ ဝင်္ကဂတီ၊ သဗ္ဗေ ကဋ္ဌမယာ ဝနာ။|
    block |သဗ္ဗိတ္ထိယော ကရေ ပါပံ၊ လဘမာနေ နိဝါတကေ။|
  count |၃၀၉|
    block |သစေ လဘေထ ခဏံ ဝါ ရဟော ဝါ၊ နိဝါတကံ ဝါပိ လဘေထ တာဒိသံ။|
    block |သဗ္ဗာဝ ဣတ္ထီ ကယိရုံ နု ပါပံ၊ အညံ အလတ္ထ ပီဌသပ္ပိနာပိ သဒ္ဓိံ။|
  count |၃၁၀|
    block |နရာနမာရာမကရာသု နာရိသု၊ အနေကစိတ္တာသု အနိဂ္ဂဟာသု စ။|
    block |သဗ္ဗတ္ထ နာပီတိကရာပိ စေ သိယာ၊ န ဝိဿသေ တိတ္ထသမာ ဟိ နာရိယောတိ။|
  count |၃၁၁|
    block |ယံ ဝေ ဒိသွာ ကဏ္ဍရီကိန္နရာနံ၊ သဗ္ဗိတ္ထိယော န ရမန္တိ အဂါရေ။|
    block |တံ တာဒိသံ မစ္စံ စဇိတွာ ဘရိယာ၊ အညံ ဒိသွာ ပုရိသံ ပီဌသပ္ပိံ။|
  count |၃၁၂|
    block |ဗကဿ စ ဗာဝရိကဿ ရညော၊ အစ္စန္တကာမာနုဂတဿ ဘရိယာ။|
    block |အဝါစရီ ပဋ္ဌဝသာနုဂဿ၊ ကံ ဝါပိ ဣတ္ထီ နာတိစရေ တဒညံ။|
  count |၃၁၃|
    block |ပိင်္ဂိယာနီ သဗ္ဗလောကိဿရဿ၊ ရညော ပိယာ ဗြဟ္မဒတ္တဿ ဘရိယာ။|
    block |အဝါစရီ ပဋ္ဌဝသာနုဂဿ၊ တံ ဝါပိ သာ နာဇ္ဈဂါ ကာမကာမိနီ။|
  count |၃၁၄|
    block |လုဒ္ဓါနံ လဟုစိတ္တာနံ၊ အကတညူန ဒုဗ္ဘိနံ။|
    block |နာဒေဝသတ္တော ပုရိသော၊ ထီနံ သဒ္ဓါတုမရဟတိ။|
  count |၃၁၅|
    block |န တာ ပဇာနန္တိ ကတံ န ကိစ္စံ၊ န မာတရံ ပိတရံ ဘာတရံ ဝါ။|
    block |အနရိယာ သမတိက္ကန္တဓမ္မာ၊ သဿေဝ စိတ္တဿ ဝသံ ဝဇန္တိ။|
  count |၃၁၆|
    block |စိရာနုဝုဋ္ဌမ္ပိ ပိယံ မနာပံ၊ အနုကမ္ပကံ ပါဏသမမ္ပိ ဘတ္တုံ။|
    block |အာဝါသု ကိစ္စေသု စ နံ ဇဟန္တိ၊ တသ္မာဟမိတ္ထီနံ န ဝိဿသာမိ။|
  count |၃၁၇|
    block |ထီနဉှိ စိတ္တံ ယထာ ဝါနရဿ၊ ကန္နပ္ပကန္နံ ယထာ ရုက္ခဆာယာ။|
    block |စလာစလံ ဟဒယမိတ္ထိယာနံ၊ စက္ကဿ နေမိ ဝိယ ပရိဝတ္တတိ။|
  count |၃၁၈|
    block |ယဒာ တာ ပဿန္တိ သမေက္ခမာနာ၊ အာဒေယျရူပံ ပုရိသဿ ဝိတ္တံ။|
    block |သဏှာဟိ ဝါစာဟိ နယန္တိ မေနံ၊ ကမ္ဗောဇကာ ဇလဇေနေဝ အဿံ။|
  count |၃၁၉|
    block |ယဒာ န ပဿန္တိ သမေက္ခမာနာ၊ အာဒေယျရူပံ ပုရိသဿ ဝိတ္တံ။|
    block |သမန္တတော နံ ပရိဝဇ္ဇယန္တိ၊ တိဏ္ဏော နဒီပါရဂတောဝ ကုလ္လံ။|
  count |၃၂၀|
    block |သိလေသူပမာံ သိခိရိဝ သဗ္ဗဘက္ခါ၊ တိက္ခမာယာ နဒီရိဝ သီဃသောတာ။|
    block |သေဝန္တိ ဟေတာ ပိယမပ္ပိယဉ္စ၊ နာဝါ ယထာ ဩရကူလံ ပရဉ္စ။|
  count |၃၂၁|
    block |န တာ ဧကဿ န ဒွိန္နံ၊ အာပဏောဝ ပသာရိတော။|
    block |ယော တာ မယှန္တိ မညေယျ၊ ဝါတံ ဇာလေန ဗာဓယေ။|
  count |၃၂၂|
    block |ယထာ နဒီ စ ပန္ထော စ၊ ပါနာဂါရံ သဘာ ပပါ။|
    block |ဧဝံ လောကိတ္ထိယော နာမ၊ ဝေလာ တာသံ န ဝိဇ္ဇတိ။|
  count |၃၂၃|
    block |ဃတာသနသမာ ဧတာ၊ ကဏှသပ္ပသိရူပမာ။|
    block |ဂါဝေါ ဗဟိတိဏဿေဝ၊ ဩမသန္တိ ဝရံ ဝရံ။|
  count |၃၂၄|
    block |ဃတာသနံ ကုဉ္ဇရံ ကဏှသပ္ပံ၊ မုဒ္ဓါဘိသိတ္တံ ပမဒာ စ သဗ္ဗာ။|
    block |ဧတေ နရော နိစ္စယတော ဘဇေထ၊ တေသံ ဟဝေ ဒုဗ္ဗိဒု သဗ္ဗဘာဝေါ။|
  count |၃၂၅|
    block |နစ္စန္တဝဏ္ဏာ န ဗဟူနံ ကန္တာ၊ န ဒက္ခိဏာ ပမဒာ သေဝိတဗ္ဗာ။|
    block |န ပရဿ ဘရိယာ န ဓနဿ ဟေတု၊ ဧတိတ္ထိယော ပဉ္စ န သေဝိတဗ္ဗာ။|
  block |အထ ခလု၊ ဘော၊ အာနန္ဒော ဂိဇ္ဈရာဇာ ကုဏာလဿ သကုဏဿ အာဒိမဇ္ဈကထာပရိယောသာနံ ဝိဒိတွာ တာယံ ဝေလာယံ ဣမာ ဂါထာယော အဘာသိ|
  count |၃၂၆|
    block |ပုဏ္ဏမ္ပိ စေမံ ပထဝိံ ဓနေန၊ ဒဇ္ဇိတ္ထိယာ ပုရိသော သမ္မတာယ။|
    block |လဒ္ဓါ ခဏံ အတိမညေယျ တမ္ပိ၊ တာသံ ဝသံ အသတီနံ န ဂစ္ဆေ။|
  count |၃၂၇|
    block |ဥဋ္ဌာဟကံ စေပိ အလီနဝုတ္တိံ၊ ကောမာရဘတ္တာရံ ပိယံ မနာပံ။|
    block |အာဝါသု ကိစ္စေသု စ နံ ဇဟန္တိ၊ တသ္မာဟမိတ္ထီနံ န ဝိဿသာမိ။|
  count |၃၂၈|
    block |န ဝိဿသေ ဣစ္ဆတိ မန္တိ ပေါသော၊ န ဝိဿသေ ရောဒတိ မေ သကာသေ။|
    block |သေဝန္တိ ဟေတာ ပိယမပ္ပိယဉ္စ၊ နာဝါ ယထာ ဩရကူလံ ပရဉ္စ။|
  count |၃၂၉|
    block |န ဝိဿသေ သာခပုရာဏသန္ထတံ၊ န ဝိဿသေ မိတ္တပုရာဏစောရံ။|
    block |န ဝိဿသေ ရာဇာနံ သခါ မမန္တိ၊ န ဝိဿသေ ဣတ္ထိ ဒသန္န မာတရံ။|
  count |၃၃၀|
    block |န ဝိဿသေ ရာမကရာသု နာရိသု၊ အစ္စန္တသီလာသု အသညတာသု။|
    block |အစ္စန္တပေမာနုဂတဿ ဘရိယာ၊ န ဝိဿသေ တိတ္ထသမာ ဟိ နာရိယော။|
  count |၃၃၁|
    block |ဟနေယျုံ ဆိန္ဒေယျုံ ဆေဒာပေယျုမ္ပိ၊ ကဏ္ဌေပိ ဆေတွာ ရုဓိရံ ပိဝေယျုံ။|
    block |မာ ဒီနကာမာသု အသညတာသု၊ ဘာဝံ ကရေ ဂင်္ဂတိတ္ထူပမာသု။|
  count |၃၃၂|
    block |မုသာ တာသံ ယထာ သစ္စံ၊ သစ္စံ တာသံ ယထာ မုသာ။|
    block |ဂါဝေါ ဗဟိတိဏဿေဝ၊ ဩမသန္တိ ဝရံ ဝရံ။|
  count |၃၃၃|
    block |ဂတေနေတာ ပလောဘေန္တိ၊ ပေက္ခိတေန မှိတေန စ။|
    block |အထောပိ ဒုန္နိဝတ္ထေန၊ မဉ္ဇုနာ ဘဏိတေန စ။|
  count |၃၃၄|
    block |စောရိယော ကထိနာ ဟေတာ၊ ဝါဠာ စ လပသက္ခရာ။|
    block |န တာ ကိဉ္စိ န ဇာနန္တိ၊ ယံ မနုဿေသု ဝဉ္စနံ။|
  count |၃၃၅|
    block |အသာ လောကိတ္ထိယော နာမ၊ ဝေလာ တာသံ န ဝိဇ္ဇတိ။|
    block |သာရတ္တာ စ ပဂဗ္ဘာ စ၊ သိခီ သဗ္ဗဃသော ယထာ။|
  count |၃၃၆|
    block |နတ္ထိတ္ထီနံ ပိယော နာမ၊ အပ္ပိယောပိ န ဝိဇ္ဇတိ။|
    block |သေဝန္တိ ဟေတာ ပိယမပ္ပိယဉ္စ၊ နာဝါ ယထာ ဩရကူလံ ပရဉ္စ။|
  count |၃၃၇|
    block |နတ္ထိတ္ထီနံ ပိယော နာမ၊ အပ္ပိယောပိ န ဝိဇ္ဇတိ။|
    block |ဓနတ္တာ ပဋိဝလ္လန္တိ၊ လတာဝ ဒုမနိဿိတာ။|
  count |၃၃၈|
    block |ဟတ္ထိဗန္ဓံ အဿဗန္ဓံ၊ ဂေါပုရိသဉ္စ မဏ္ဍလံ။|
    block |ဆဝဍာဟကံ ပုပ္ဖဆဍ္ဍကံ၊ သဓနမနုပတန္တိ နာရိယော။|
  count |၃၃၉|
    block |ကုလပုတ္တမ္ပိ ဇဟန္တိ အကိဉ္စနံ၊ ဆဝကသမသဒိသမ္ပိ။|
    block |အနုဂစ္ဆန္တိ အနုပတန္တိ၊ ဓနဟေတု ဟိ နာရိယောတိ။|
  block |အထ ခလု၊ ဘော၊ နာရဒော ဒေဝဗြာဟ္မဏော အာနန္ဒဿ ဂိဇ္ဈရာဇဿ အာဒိမဇ္ဈကထာပရိယောသာနံ ဝိဒိတွာ တာယံ ဝေလာယံ ဣမာ ဂါထာယော အဘာသိ|
  count |၃၄၀|
    block |စတ္တာရောမေ န ပူရေန္တိ၊ တေ မေ သုဏာထ ဘာသတော။|
    block |သမုဒ္ဒော ဗြာဟ္မဏော ရာဇာ၊ ဣတ္ထီ စာပိ ဒိဇမ္ပတိ။|
  count |၃၄၁|
    block |သရိတာ သာဂရံ ယန္တိ၊ ယာ ကာစိ ပထဝိဿိတာ။|
    block |တာ သမုဒ္ဒံ န ပူရေန္တိ၊ ဦနတ္တာ ဟိ န ပူရတိ။|
  count |၃၄၂|
    block |ဗြာဟ္မဏော စ အဓီယာန၊ ဝေဒမက္ခါနပဉ္စမံ။|
    block |ဘိယျောပိ သုတမိစ္ဆေယျ၊ ဦနတ္တာ ဟိ န ပူရတိ။|
  count |၃၄၃|
    block |ရာဇာ စ ပထဝိံ သဗ္ဗံ၊ သသမုဒ္ဒံ သပဗ္ဗတံ။|
    block |အဇ္ဈာဝသံ ဝိဇိနိတွာ၊ အနန္တရတနောစိတံ။|
    block |ပါရံ သမုဒ္ဒံ ပတ္ထေတိ၊ ဦနတ္တာ ဟိ န ပူရတိ။|
  count |၃၄၄|
    block |ဧကမေကာယ ဣတ္ထိယာ၊ အဋ္ဌဋ္ဌ ပတိနော သိယာ။|
    block |သူရာ စ ဗလဝန္တော စ၊ သဗ္ဗကာမရသာဟရာ။|
    block |ကရေယျ နဝမေ ဆန္ဒံ၊ ဦနတ္တာ ဟိ န ပူရတိ။|
  count |၃၄၅|
    block |သဗ္ဗိတ္ထိယော သိခိရိဝ သဗ္ဗဘက္ခါ၊ သဗ္ဗိတ္ထိယော နဒီရိဝ သဗ္ဗဝါဟီ။|
    block |သဗ္ဗိတ္ထိယော ကဏ္ဋကာနံဝ သာခါ၊ သဗ္ဗိတ္ထိယော ဓနဟေတု ဝဇန္တိ။|
  count |၃၄၆|
    block |ဝါတဉ္စ ဇာလေန နရော ပရာမသေ၊ ဩသိဉ္စယေ သာဂရမေကပါဏိနာ။|
    block |သကေန ဟတ္ထေန ကရေယျ ဃောသံ၊ ယော သဗ္ဗဘာဝံ ပမဒာသု ဩသဇေ။|
  count |၃၄၇|
    block |စောရီနံ ဗဟုဗုဒ္ဓီနံ၊ ယာသု သစ္စံ သုဒုလ္လဘံ။|
    block |ထီနံ ဘာဝေါ ဒုရာဇာနော၊ မစ္ဆဿေဝေါဒကေ ဂတံ။|
  count |၃၄၈|
    block |အနလာ မုဒုသမ္ဘာသာ၊ ဒုပ္ပူရာ တာ နဒီသမာ။|
    block |သီဒန္တိ နံ ဝိဒိတွာန၊ အာရကာ ပရိဝဇ္ဇယေ။|
  count |၃၄၉|
    block |အာဝဋ္ဋနီ မဟာမာယာ၊ ဗြဟ္မစရိယဝိကောပနာ။|
    block |သီဒန္တိ နံ ဝိဒိတွာန၊ အာရကာ ပရိဝဇ္ဇယေ။|
  count |၃၅၀|
    block |ယံ ဧတာ ဥပသေဝန္တိ၊ ဆန္ဒသာ ဝါ ဓနေန ဝါ။|
    block |ဇာတဝေဒောဝ သဏ္ဌာနံ၊ ခိပ္ပံ အနုဒဟန္တိ နန္တိ။|
  block |အထ ခလု၊ ဘော၊ ကုဏာလော သကုဏော နာရဒဿ ဒေဝဗြာဟ္မဏဿ အာဒိမဇ္ဈကထာပရိယောသာနံ ဝိဒိတွာ တာယံ ဝေလာယံ ဣမာ ဂါထာယော အဘာသိ|
  count |၃၅၁|
    block |သလ္လပေ နိသိတခဂ္ဂပါဏိနာ၊ ပဏ္ဍိတော အပိ ပိသာစဒောသိနာ။|
    block |ဥဂ္ဂတေဇမုရဂမ္ပိ အာသိဒေ၊ ဧကော ဧကာယ ပမဒာယ နာလပေ။|
  count |၃၅၂|
    block |လောကစိတ္တမထနာ ဟိ နာရိယော၊ နစ္စဂီတဘဏိတမှိတာဝုဓာ။|
    block |ဗာဓယန္တိ အနုပဋ္ဌိတဿတိံ၊ ဒီပေ ရက္ခသိဂဏောဝ ဝါဏိဇေ။|
  count |၃၅၃|
    block |နတ္ထိ တာသံ ဝိနယော န သံဝရော၊ မဇ္ဇမံသနိရတာ အသညတာ။|
    block |တာ ဂိလန္တိ ပုရိသဿ ပါဘတံ၊ သာဂရေဝ မကရံ တိမိင်္ဂလော။|
  count |၃၅၄|
    block |ပဉ္စကာမဂုဏသာတဂေါစရာ၊ ဥဒ္ဓတာ အနိယတာ အသညတာ။|
    block |ဩသရန္တိ ပမဒာ ပမာဒိနံ၊ လောဏတောယဝတိယံဝ အာပကာ။|
  count |၃၅၅|
    block |ယံ နရံ ဥပလပေန္တိ နာရိယော၊ ဆန္ဒသာ ဝ ရတိယာ ဓနေန ဝါ။|
    block |ဇာတဝေဒသဒိသမ္ပိ တာဒိသံ၊ ရာဂဒောသဝဓိယော ဒဟန္တိ နံ။|
  count |၃၅၆|
    block |အဍ္ဎံ ဉတွာ ပုရိသံ မဟဒ္ဓနံ၊ ဩသရန္တိ သဓနာ သဟတ္တနာ။|
    block |ရတ္တစိတ္တမတိဝေဌယန္တိ နံ၊ သာလ မာလုဝလတာဝ ကာနနေ။|
  count |၃၅၇|
    block |တာ ဥပေန္တိ ဝိဝိဓေန ဆန္ဒသာ၊ စိတြဗိမ္ဗမုခိယော အလင်္ကတာ။|
    block |ဥဟသန္တိ ပဟသန္တိ နာရိယော၊ သမ္ဗရောဝ သတမာယကောဝိဒာ။|
  count |၃၅၈|
    block |ဇာတရူပမဏိမုတ္တဘူသိတာ၊ သက္ကတာ ပတိကုလေသု နာရိယော။|
    block |ရက္ခိတာ အတိစရန္တိ သာမိကံ၊ ဒာနဝံဝ ဟဒယန္တရဿိတာ။|
  count |၃၅၉|
    block |တေဇဝါပိ ဟိ နရော ဝိစက္ခဏော၊ သက္ကတော ဗဟုဇနဿ ပူဇိတော။|
    block |နာရိနံ ဝသဂတော န ဘာသတိ၊ ရာဟုနာ ဥပဟတောဝ စန္ဒိမာ။|
  count |၃၆၀|
    block |ယံ ကရေယျ ကုပိတော ဒိသော ဒိသံ၊ ဒုဋ္ဌစိတ္တော ဝသမာဂတံ အရိံ။|
    block |တေန ဘိယျော ဗျသနံ နိဂစ္ဆတိ၊ နာရိနံ ဝသဂတော အပေက္ခဝါ။|
  count |၃၆၁|
    block |ကေသလူနနခဆိန္နတဇ္ဇိတာ၊ ပါဒပါဏိကသဒဏ္ဍတာဠိတာ။|
    block |ဟီနမေဝုပဂတာ ဟိ နာရိယော၊ တာ ရမန္တိ ကုဏပေဝ မက္ခိကာ။|
  count |၃၆၂|
    block |တာ ကုလေသု ဝိသိခန္တရေသု ဝါ၊ ရာဇဓာနိနိဂမေသု ဝါ ပုန။|
    block |ဩဍ္ဍိတံ နမုစိပါသဝါကရံ၊ စက္ခုမာ ပရိဝဇ္ဇေ သုခတ္ထိကော။|
  count |၃၆၃|
    block |ဩဿဇိတွ ကုသလံ တပေါဂုဏံ၊ ယော အနရိယစရိတာနိ မာစရိ။|
    block |ဒေဝတာဟိ နိရယံ နိမိဿတိ၊ ဆေဒဂါမိမဏိယံဝ ဝါဏိဇော။|
  count |၃၆၄|
    block |သော ဣဓ ဂရဟိတော ပရတ္ထ စ၊ ဒုမ္မတီ ဥပဟတော သကမ္မုနာ။|
  block |ဂစ္ဆတီ အနိယတော ဂဠာဂဠံ၊ ဒုဋ္ဌဂဒြဘရထောဝ ဥပ္ပထေ။|
  count |၃၆၅|
    block |သော ဥပေတိ နိရယံ ပတာပနံ၊ သတ္တိသိမ္ဗလိဝနဉ္စ အာယသံ။|
    block |အာဝသိတွာ တိရစ္ဆာနယောနိယံ၊ ပေတရာဇဝိသယံ န မုဉ္စတိ။|
  count |၃၆၆|
    block |ဒိဗျခိဍ္ဍရတိယောံ စ နန္ဒနေ၊ စက္ကဝတ္တိစရိတဉ္စ မာနုသေ။|
    block |နာသယန္တိ ပမဒာ ပမာဒိနံ၊ ဒုဂ္ဂတိဉ္စ ပဋိပါဒယန္တိ နံ။|
  count |၃၆၇|
    block |ဒိဗျခိဍ္ဍရတိယော န ဒုလ္လဘာ၊ စက္ကဝတ္တိစရိတဉ္စ မာနုသေ။|
    block |သောဏ္ဏဗျမှနိလယာ စ အစ္ဆရာ၊ ယေ စရန္တိ ပမဒာဟနတ္ထိကာ။|
  count |၃၆၈|
    block |ကာမဓာတုသမတိက္ကမာ ဂတိ၊ ရူပဓာတုယာ ဘာဝေါ န ဒုလ္လဘော။|
    block |ဝီတရာဂဝိသယူပပတ္တိယာ၊ ယေ စရန္တိ ပမဒာဟနတ္ထိကာ။|
  count |၃၆၉|
    block |သဗ္ဗဒုက္ခသမတိက္ကမံ သိဝံ၊ အစ္စန္တမစလိတံ အသင်္ခတံ။|
    block |နိဗ္ဗုတေဟိ သုစိဟီ န ဒုလ္လဘံ၊ ယေ စရန္တိ ပမဒာဟနတ္ထိကာတိ။|
  count |၃၇၀|
    block |ကုဏာလောဟံ တဒာ အာသိံ၊ ဥဒာယီ ဖုဿကောကိလော။|
    block |အာနန္ဒော ဂိဇ္ဈရာဇာသိ၊ သာရိပုတ္တော စ နာရဒော။|
    block |ပရိသာ ဗုဒ္ဓပရိသာ၊ ဧဝံ ဓာရေထ ဇာတကန္တိ။|
  stand |ကုဏာလဇာတကံ စတုတ္ထံ။|
  count |  |
  block |၅၃၇။ မဟာသုတသောမဇာတကံ ၅|
  count |၃၇၁|
    block |ကသ္မာ တုဝံ ရသက ဧဒိသာနိ၊ ကရောသိ ကမ္မာနိ သုဒာရုဏာနိ။|
    block |ဟနာသိ ဣတ္ထီ ပုရိသေ စ မူဠှော၊ မံသဿ ဟေတု အဒု ဓနဿ ကာရဏာ။|
  count |၃၇၂|
    block |နံ အတ္တဟေတူ န ဓနဿ ကာရဏာ၊ န ပုတ္တဒာရဿ သဟာယဉာတိနံ။|
    block |ဘတ္တာ စ မေ ဘဂဝါ ဘူမိပါလော၊ သော ခါဒတိ မံသံ ဘဒန္တေဒိသံ။|
  count |၃၇၃|
    block |သစေ တုဝံ ဘတ္တုရတ္ထေ ပယုတ္တော၊ ကရောသိ ကမ္မာနိ သုဒာရုဏာနိ။|
    block |ပါတောဝ အန္တေပုရံ ပါပုဏိတွာ၊ လပေယျာသိ မေ ရာဇိနော သမ္မုခေ တံ။|
  count |၃၇၄|
    block |တထာ ကရိဿာမိ အဟံ ဘဒန္တေ၊ ယထာ တုဝံ ဘာသသိ ကာဠဟတ္ထိ။|
    block |ပါတောဝ အန္တေပုရံ ပါပုဏိတွာ၊ ဝက္ခါမိ တေ ရာဇိနော သမ္မုခေ တံ။|
  count |၃၇၅|
    block |တတော ရတျာ ဝိဝသာနေ၊ သူရိယုဂ္ဂမနံ ပတိ။|
    block |ကာဠော ရသကမာဒာယ၊ ရာဇာနံ ဥပသင်္ကမိ။|
    block |ဥပသင်္ကမ္မ ရာဇာနံ၊ ဣဒံ ဝစနမဗြဝိ။|
  count |၃၇၆|
    block |သစ္စံ ကိရ မဟာရာဇ၊ ရသကော ပေသိတော တယာ။|
    block |ဟနတိ ဣတ္ထိပုရိသေ၊ တုဝံ မံသာနိ ခါဒသိ။|
  count |၃၇၇|
    block |ဧဝမေဝ တထာ ကာဠ၊ ရသကော ပေသိတော မယာ။|
    block |မမ အတ္ထံ ကရောန္တဿ၊ ကိမေတံ ပရိဘာသသိ။|
  count |၃၇၈|
    block |အာနန္ဒော သဗ္ဗမစ္ဆာနံ၊ ခါဒိတွာ ရသဂိဒ္ဓိမာ။|
    block |ပရိက္ခီဏာယ ပရိသာယ၊ အတ္တာနံ ခါဒိယာ မတော။|
  count |၃၇၉|
    block |ဧဝံ ပမတ္တော ရသဂါရဝေ ရတ္တော၊ ဗာလော ယဒီ အာယတိ နာဝဗုဇ္ဈတိ။|
    block |ဝိဓမ္မ ပုတ္တေ စဇိ ဉာတကေ စ၊ ပရိဝတ္တိယ အတ္တာနညေဝ ခါဒတိ။|
  count |၃၈၀|
    block |ဣဒံ တေ သုတွာန ဝိဂေတု ဆန္ဒော၊ မာ ဘက္ခယီ ရာဇ မနုဿမံသံ။|
    block |မာ တွံ ဣမံ ကေဝလံ ဝါရိဇောဝ၊ ဒွိပဒာဓိပ သုညမကာသိ ရဋ္ဌံ။|
  count |၃၈၁|
    block |သုဇာတော နာမ နာမေန၊ ဩရသော တဿ အတြဇော။|
    block |ဇမ္ဗုပေသိမလဒ္ဓါန၊ မတော သော တဿ သင်္ခယေ။|
  count |၃၈၂|
    block |ဧဝမေဝ အဟံ ကာဠ၊ ဘုတွာ ဘက္ခံ ရသုတ္တမံ။|
    block |အလဒ္ဓါ မာနုသံ မံသံ၊ မညေ ဟိဿာမိ ဇီဝိတံ။|
  count |၃၈၃|
    block |မာဏဝ အဘိရူပေါသိ၊ ကုလေ ဇာတောသိ သောတ္ထိယေ။|
    block |န တွံ အရဟသိ တာတ၊ အဘက္ခံ ဘက္ခယေတဝေ။|
  count |၃၈၄|
    block |ရသာနံ အညတရံ ဧတံ၊ ကသ္မာ မံ တွံ နိဝါရယေ။|
    block |သောဟံ တတ္ထ ဂမိဿာမိ၊ ယတ္ထ လစ္ဆာမိ ဧဒိသံ။|
  count |၃၈၅|
    block |သောဝါဟံ နိပ္ပတိဿာမိ၊ န တေ ဝစ္ဆာမိ သန္တိကေ။|
    block |ယဿ မေ ဒဿနေန တွံ၊ နာဘိနန္ဒသိ ဗြာဟ္မဏ။|
  count |၃၈၆|
    block |အဒ္ဓါ အညေပိ ဒာယာဒေ၊ ပုတ္တေ လစ္ဆာမ မာဏဝ။|
    block |တွဉ္စ ဇမ္မ ဝိနဿဿု၊ ယတ္ထ ပတ္တံ န တံ သုဏေ။|
  count |၃၈၇|
    block |ဧဝမေဝ တုဝံ ရာဇ၊ ဒွိပဒိန္ဒ သုဏောဟိ မေ။|
    block |ပဗ္ဗာဇေဿန္တိ တံ ရဋ္ဌာ၊ သောဏ္ဍံ မာဏဝကံ ယထာ။|
  count |၃၈၈|
    block |သုဇာတော နာမ နာမေန၊ ဘာဝိတတ္တာန သာဝကော။|
    block |အစ္ဆရံ ကာမယန္တောဝ၊ န သော ဘုဉ္ဇိ န သော ပိဝိ။|
  count |၃၈၉|
    block |ကုသဂ္ဂေနုဒကမာဒာယ၊ သမုဒ္ဒေ ဥဒကံ မိနေ။|
    block |ဧဝံ မာနုသကာ ကာမာ၊ ဒိဗ္ဗကာမာန သန္တိကေ။|
  count |၃၉၀|
    block |ဧဝမေဝ အဟံ ကာဠ၊ ဘုတွာ ဘက္ခံ ရသုတ္တမံ။|
    block |အလဒ္ဓါ မာနုသံ မံသံ၊ မညေ ဟိဿာမိ ဇီဝိတံ။|
  count |၃၉၁|
    block |ယထာပိ တေ ဓတရဋ္ဌာ၊ ဟံသာ ဝေဟာယသင်္ဂမာ။|
    block |အဘုတ္တပရိဘောဂေန၊ သဗ္ဗေ အဗ္ဘတ္ထတံ ဂတာ။|
  count |၃၉၂|
    block |ဧဝမေဝ တုဝံ ရာဇ၊ ဒွိပဒိန္ဒ သုဏောဟိ မေ။|
    block |အဘက္ခံ ရာဇ ဘက္ခေသိ၊ တသ္မာ ပဗ္ဗာဇယန္တိ တံ။|
  count |၃၉၃|
    block |တိဋ္ဌာဟီတိ မယာ ဝုတ္တော၊ သော တွံ ဂစ္ဆသိ ပမ္မုခေါ။|
    block |အဋ္ဌိတော တွံ ဌိတောမှီတိ၊ လပသိ ဗြဟ္မစာရိနိ။|
    block |ဣဒံ တေ သမဏာယုတ္တံ၊ အသိဉ္စ မေ မညသိ ကင်္ကပတ္တံ။|
  count |၃၉၄|
    block |ဌိတောဟမသ္မီ သဓမ္မေသု ရာဇ၊ န နာမဂေါတ္တံ ပရိဝတ္တယာမိ။|
    block |စောရဉ္စ လောကေ အဌိတံ ဝဒန္တိ၊ အာပါယိကံ နေရယိကံ ဣတော စုတံ။|
  count |၃၉၅|
    block |သစေ တွံ သဒ္ဒဟသိ ရာဇ၊ သုတံ ဂဏှာဟိ ခတ္တိယ။|
    block |တေန ယညံ ယဇိတွာန၊ ဧဝံ သဂ္ဂံ ဂမိဿသိ။|
  count |၃၉၆|
    block |ကိသ္မိံ နု ရဋ္ဌေ တဝ ဇာတိဘူမိ၊ အထ ကေန အတ္ထေန ဣဓာနုပတ္တော။|
    block |အက္ခါဟိ မေ ဗြာဟ္မဏ ဧတမတ္ထံ၊ ကိမိစ္ဆသီ ဒေမိ တယဇ္ဇ ပတ္ထိတံ။|
  count |၃၉၇|
    block |ဂါထာ စတဿော ဓရဏီမဟိဿရ၊ သုဂမ္ဘိရတ္ထာ ဝရသာဂရူပမာ။|
    block |တဝေဝ အတ္ထာယ ဣဓာဂတောသ္မိ၊ သုဏောဟိ ဂါထာ ပရမတ္ထသံဟိတာ။|
  count |၃၉၈|
    block |န ဝေ ရုဒန္တိ မတိမန္တော သပညာ၊ ဗဟုဿုတာ ယေ ဗဟုဋ္ဌာနစိန္တိနော။|
    block |ဒီပဉှိ ဧတံ ပရမံ နရာနံ၊ ယံ ပဏ္ဍိတာ သောကနုဒာ ဘဝန္တိ။|
  count |၃၉၉|
    block |အတ္တာနံ ဉာတီ ဥဒာဟု ပုတ္တဒာရံ၊ ဓညံ ဓနံ ရဇတံ ဇာတရူပံ။|
    block |ကိမေဝ တွံ သုတသောမာနုတပ္ပေ၊ ကောရဗျသေဋ္ဌ ဝစနံ သုဏောမ တေတံ။|
  count |၄၀၀|
    block |နေဝါဟမတ္တာနမနုတ္ထုနာမိ၊ န ပုတ္တဒာရံ န ဓနံ န ရဋ္ဌံ။|
    block |သတဉ္စ ဓမ္မော စရိတော ပုရာဏော၊ တံ သင်္ကရံ ဗြာဟ္မဏဿာနုတပ္ပေ။|
  count |၄၀၁|
    block |ကတော မယာ သင်္ကရော ဗြာဟ္မဏေန၊ ရဋ္ဌေ သကေ ဣဿရိယေ ဌိတေန။|
    block |တံ သင်္ကရံ ဗြာဟ္မဏသပ္ပဒာယ၊ သစ္စာနုရက္ခီ ပုနရာဝဇိဿံ။|
  count |၄၀၂|
    block |နေဝါဟမေတံ အဘိသဒ္ဒဟာမိ၊ သုခီ နရော မစ္စုမုခါ ပမုတ္တော။|
    block |အမိတ္တဟတ္ထံ ပုနရာဝဇေယျ၊ ကောရဗျသေဋ္ဌ န ဟိ မံ ဥပေသိ။|
  count |၄၀၃|
    block |မုတ္တော တုဝံ ပေါရိသာဒဿ ဟတ္ထာ၊ ဂန္တွာ သကံ မန္ဒိရံ ကာမကာမီ။|
    block |မဓုရံ ပိယံ ဇီဝိတံ လဒ္ဓ ရာဇ၊ ကုတော တုဝံ ဧဟိသိ မေ သကာသံ။|
  count |၄၀၄|
    block |မတံ ဝရေယျ ပရိသုဒ္ဓသီလော၊ န ဇီဝိတံ ဂရဟိတော ပါပဓမ္မော။|
    block |န ဟိ တံ နရံ တာယတိ ဒုဂ္ဂတီဟိ၊ ယဿာပိ ဟေတု အလိကံ ဘဏေယျ။|
  count |၄၀၅|
    block |သစေပိ ဝါတော ဂိရိမာဝဟေယျ၊ စန္ဒော စ သူရိယော စ ဆမာ ပတေယျုံ။|
    block |သဗ္ဗာ စ နဇ္ဇော ပဋိသောတံ ဝဇေယျုံ၊ န တွေဝဟံ ရာဇ မုသာ ဘဏေယျံ။|
  count |၄၀၆|
    block |နဘံ ဖလေယျ ဥဒဓီပိ သုဿေ၊ သံဝဋ္ဋယေ ဘူတဓရာ ဝသုန္ဓရာ။|
    block |သိလုစ္စယော မေရု သမူလမုပ္ပတေ၊ န တွေဝဟံ ရာဇ မုသာ ဘဏေယျံ။|
  count |၄၀၇|
    block |အသိဉ္စ သတ္တိဉ္စ ပရာမသာမိ၊ သပထမ္ပိ တေ သမ္မ အဟံ ကရောမိ။|
    block |တယာ ပမုတ္တော အနဏော ဘဝိတွာ၊ သစ္စာနုရက္ခီ ပုနရာဝဇိဿံ။|
  count |၄၀၈|
    block |ယော တေ ကတော သင်္ကရော ဗြာဟ္မဏေန၊ ရဋ္ဌေ သကေ ဣဿရိယေ ဌိတေန။|
    block |တံ သင်္ကရံ ဗြာဟ္မဏသပ္ပဒာယ၊ သစ္စာနုရက္ခီ ပုနရာဝဇဿု။|
  count |၄၀၉|
    block |ယော မေ ကတော သင်္ကရော ဗြာဟ္မဏေန၊ ရဋ္ဌေ သကေ ဣဿရိယေ ဌိတေန။|
    block |တံ သင်္ကရံ ဗြာဟ္မဏသပ္ပဒာယ၊ သစ္စာနုရက္ခီ ပုနရာဝဇိဿံ။|
  count |၄၁၀|
    block |မုတ္တော စ သော ပေါရိသာဒဿ ဟတ္ထာ၊ ဂန္တွာန တံ ဗြာဟ္မဏံ ဧတဒဝေါစ။|
    block |သုဏောမ ဂါထာယော သတာရဟာယော၊ ယာ မေ သုတာ အဿု ဟိတာယ ဗြဟ္မေ။|
  count |၄၁၁|
    block |သကိဒေဝ သုတသောမ၊ သဗ္ဘိ ဟောတိ သမာဂမော။|
    block |သာ နံ သင်္ဂတိ ပါလေတိ၊ နာသဗ္ဘိ ဗဟုသင်္ဂမော။|
  count |၄၁၂|
    block |သဗ္ဘိရေဝ သမာသေထ၊ သဗ္ဘိ ကုဗ္ဗေထ သန္ထဝံ။|
    block |သတံ သဒ္ဓမ္မမညာယ၊ သေယျော ဟောတိ န ပါပိယော။|
  count |၄၁၃|
    block |ဇီရန္တိ ဝေ ရာဇရထာ သုစိတ္တာ၊ အထော သရီရမ္ပိ ဇရံ ဥပေတိ။|
    block |သတဉ္စ ဓမ္မော န ဇရံ ဥပေတိ၊ သန္တော ဟဝေ သဗ္ဘိ ပဝေဒယန္တိ။|
  count |၄၁၄|
    block |နဘဉ္စံ ဒူရေ ပထဝီ စ ဒူရေ၊ ပါရံ သမုဒ္ဒဿ တဒာဟု ဒူရေ။|
    block |တတော ဟဝေ ဒူရတရံ ဝဒန္တိ၊ သတဉ္စ ဓမ္မော အသတဉ္စ ရာဇ။|
  count |၄၁၅|
    block |သဟဿိယာ ဣမာ ဂါထာ၊ နဟိမာ ဂါထာ သတာရဟာ။|
    block |စတ္တာရိ တွံ သဟဿာနိ၊ ခိပ္ပံ ဂဏှာဟိ ဗြာဟ္မဏ။|
  count |၄၁၆|
    block |အာသီတိယာ နာဝုတိယာ စ ဂါထာ၊ သတာရဟာ စာပိ ဘဝေယျ ဂါထာ။|
    block |ပစ္စတ္တမေဝ သုတသောမ ဇာနဟိ၊ သဟဿိယာ နာမ ကာ အတ္ထိ ဂါထာ။|
  count |၄၁၇|
    block |ဣစ္ဆာမိ ဝေါဟံ သုတဝုဒ္ဓိမတ္တနော၊ သန္တောတိ မံ သပ္ပုရိသာ ဘဇေယျုံ။|
    block |အဟံ သဝန္တီဟိ မဟောဒဓီဝ၊ န ဟိ တာတ တပ္ပါမိ သုဘာသိတေန။|
  count |၄၁၈|
    block |အဂ္ဂိ ယထာ တိဏကဋ္ဌံ ဒဟန္တော၊ န တပ္ပတီ သာဂရောဝ နဒီဟိ။|
    block |ဧဝမ္ပိ တေ ပဏ္ဍိတာ ရာဇသေဋ္ဌ၊ သုတွာ န တပ္ပန္တိ သုဘာသိတေန။|
  count |၄၁၉|
    block |သကဿ ဒာသဿ ယဒာ သုဏောမိ၊ ဂါထံ အဟံ အတ္ထဝတိံ ဇနိန္ဒ။|
    block |တမေဝ သက္ကစ္စ နိသာမယာမိ၊ န ဟိ တာတ ဓမ္မေသု မမတ္ထိ တိတ္တိ။|
  count |၄၂၀|
    block |ဣဒံ တေ ရဋ္ဌံ သဓနံ သယောဂ္ဂံ၊ သကာယုရံ သဗ္ဗကာမူပပန္နံ။|
    block |ကိံ ကာမဟေတု ပရိဘာသသိမံ၊ ဂစ္ဆာမဟံ ပေါရိသာဒဿ ဉတ္တေ။|
  count |၄၂၁|
    block |အတ္တာနုရက္ခါယ ဘဝန္တိ ဟေတေ၊ ဟတ္ထာရောဟာ ရထိကာ ပတ္တိကာ စ။|
    block |အဿာရုဟာ ယေ စ ဓနုဂ္ဂဟာသေ၊ သေနံ ပယုဉ္ဇာမ ဟနာမ သတ္တုံ။|
  count |၄၂၂|
    block |သုဒုက္ကရံ ပေါရိသာဒော အကာသိ၊ ဇီဝံ ဂဟေတွာန အဝဿဇီ မံ။|
    block |တံ တာဒိသံ ပုဗ္ဗကိစ္စံ သရန္တော၊ ဒုဗ္ဘေ အဟံ တဿ ကထံ ဇနိန္ဒ။|
  count |၄၂၃|
    block |ဝန္ဒိတွာ သော ပိတရံ မာတရဉ္စ၊ အနုသာသေတွာ နေဂမဉ္စ ဗလဉ္စ။|
    block |သစ္စဝါဒီ သစ္စာနုရက္ခမာနော၊ အဂမာသိ သော ယတ္ထ ပေါရိသာဒော။|
  count |၄၂၄|
    block |ကတော မယာ သင်္ကရော ဗြာဟ္မဏေန၊ ရဋ္ဌေ သကေ ဣဿရိယေ ဌိတေန။|
    block |တံ သင်္ကရံ ဗြာဟ္မဏသပ္ပဒာယ၊ သစ္စာနုရက္ခီ ပုနရာဂတောသ္မိ။|
    block |ယဇဿု ယညံ ခါဒ မံ ပေါရိသာဒ။|
  count |၄၂၅|
    block |န ဟာယတေ ခါဒိတံ မယှံ ပစ္ဆာ၊ စိတကာ အယံ တာဝ သဓူမိကာဝ။|
    block |နိဒ္ဓူမကေ ပစိတံ သာဓုပက္ကံ၊ သုဏောမ ဂါထာယော သတာရဟာယော။|
  count |၄၂၆|
    block |အဓမ္မိကော တွံ ပေါရိသာဒကာသိ၊ ရဋ္ဌာ စ ဘဋ္ဌော ဥဒရဿ ဟေတု။|
    block |ဓမ္မဉ္စိမာ အဘိဝဒန္တိ ဂါထာ၊ ဓမ္မော စ အဓမ္မော စ ကုဟိံ သမေတိ။|
  count |၄၂၇|
    block |အဓမ္မိကဿ လုဒ္ဒဿ၊ နိစ္စံ လောဟိတပါဏိနော။|
    block |နတ္ထိ သစ္စံ ကုတော ဓမ္မော၊ ကိံ သုတေန ကရိဿသိ။|
  count |၄၂၈|
    block |ယော မံသဟေတု မိဂဝံ စရေယျ၊ ယော ဝါ ဟနေ ပုရိသမတ္တဟေတု။|
    block |ဥဘောပိ တေ ပေစ္စ သမာ ဘဝန္တိ၊ ကသ္မာ နော အဓမ္မိကံ ဗြူသိ မံ တွံ။|
  count |၄၂၉|
    block |ပဉ္စ ပဉ္စနခါ ဘက္ခါ၊ ခတ္တိယေန ပဇာနတာ။|
    block |အဘက္ခံ ရာဇ ဘက္ခေသိ၊ တသ္မာ အဓမ္မိကော တုဝံ။|
  count |၄၃၀|
    block |မုတ္တော တုဝံ ပေါရိသာဒဿ ဟတ္ထာ၊ ဂန္တွာ သကံ မန္ဒိရံ ကာမကာမီ။|
    block |အမိတ္တဟတ္ထံ ပုနရာဂတောသိ၊ န ခတ္တဓမ္မေ ကုသလောသိ ရာဇ။|
  count |၄၃၁|
    block |ယေ ခတ္တဓမ္မေ ကုသလာ ဘဝန္တိ၊ ပါယေန တေ နေရယိကာ ဘဝန္တိ။|
    block |တသ္မာ အဟံ ခတ္တဓမ္မံ ပဟာယ၊ သစ္စာနုရက္ခီ ပုနရာဂတောသ္မိ။|
    block |ယဇဿု ယညံ ခါဒ မံ ပေါရိသာဒ။|
  count |၄၃၂|
    block |ပါသာဒဝါသာ ပထဝီဂဝဿာ၊ ကာမိတ္ထိယော ကာသိကစန္ဒနဉ္စ။|
    block |သဗ္ဗံ တဟိံ လဘသိ သာမိတာယ၊ သစ္စေန ကိံ ပဿသိ အာနိသံသံ။|
  count |၄၃၃|
    block |ယေ ကေစိမေ အတ္ထိ ရသာ ပထဗျာ၊ သစ္စံ တေသံ သာဓုတရံ ရသာနံ။|
  block |သစ္စေ ဌိတာ သမဏဗြာဟ္မဏာ စ၊ တရန္တိ ဇာတိမရဏဿ ပါရံ။|
  count |၄၃၄|
    block |မုတ္တော တုဝံ ပေါရိသာဒဿ ဟတ္ထာ၊ ဂန္တွာ သကံ မန္ဒိရံ ကာမကာမီ။|
    block |အမိတ္တဟတ္ထံ ပုနရာဂတောသိ၊ န ဟိ နူန တေ မရဏဘယံ ဇနိန္ဒ။|
    block |အလီနစိတ္တော အသိ သစ္စဝါဒီ။|
  count |၄၃၅|
    block |ကတာ မေ ကလျာဏာ အနေကရူပါ၊ ယညာ ယိဋ္ဌာ ယေ ဝိပုလာ ပသတ္ထာ။|
    block |ဝိသောဓိတော ပရလောကဿ မဂ္ဂေါ၊ ဓမ္မေ ဌိတော ကော မရဏဿ ဘာယေ။|
  count |၄၃၆|
    block |ကတာ မေ ကလျာဏာ အနေကရူပါ၊ ယညာ ယိဋ္ဌာ ယေ ဝိပုလာ ပသတ္ထာ။|
    block |အနာနုတပ္ပံ ပရလောကံ ဂမိဿံ၊ ယဇဿု ယညံ အဒ မံ ပေါရိသာဒ။|
  count |၄၃၇|
    block |ပိတာ စ မာတာ စ ဥပဋ္ဌိတာ မေ၊ ဓမ္မေန မေ ဣဿရိယံ ပသတ္ထံ။|
    block |ဝိသောဓိတော ပရလောကဿ မဂ္ဂေါ၊ ဓမ္မေ ဌိတော ကော မရဏဿ ဘာယေ။|
  count |၄၃၈|
    block |ပိတာ စ မာတာ စ ဥပဋ္ဌိတာ မေ၊ ဓမ္မေန မေ ဣဿရိယံ ပသတ္ထံ။|
    block |အနာနုတပ္ပံ ပရလောကံ ဂမိဿံ၊ ယဇဿု ယညံ အဒ မံ ပေါရိသာဒ။|
  count |၄၃၉|
    block |ဉာတီသု မိတ္တေသု ကတာ မေ ကာရာ၊ ဓမ္မေန မေ ဣဿရိယံ ပသတ္ထံ။|
    block |ဝိသောဓိတော ပရလောကဿ မဂ္ဂေါ၊ ဓမ္မေ ဌိတော ကော မရဏဿ ဘာယေ။|
  count |၄၄၀|
    block |ဉာတီသုံ မိတ္တေသု ကတာ မေ ကာရာ၊ ဓမ္မေန မေ ဣဿရိယံ ပသတ္ထံ။|
    block |အနာနုတပ္ပံ ပရလောကံ ဂမိဿံ၊ ယဇဿု ယညံ အဒ မံ ပေါရိသာဒ။|
  count |၄၄၁|
    block |ဒိန္နံ မေ ဒာနံ ဗဟုဓာ ဗဟူနံ၊ သန္တပ္ပိတာ သမဏဗြာဟ္မဏာ စ။|
    block |ဝိသောဓိတော ပရလောကဿ မဂ္ဂေါ၊ ဓမ္မေ ဌိတော ကော မရဏဿ ဘာယေ။|
  count |၄၄၂|
    block |ဒိန္နံ မေ ဒာနံ ဗဟုဓာ ဗဟူနံ၊ သန္တပ္ပိတာ သမဏဗြာဟ္မဏာ စ။|
    block |အနာနုတပ္ပံ ပရလောကံ ဂမိဿံ၊ ယဇဿု ယညံ အဒ မံ ပေါရိသာဒ။|
  count |၄၄၃|
    block |ဝိသံ ပဇာနံ ပုရိသော အဒေယျ၊ အာသီဝိသံ ဇလိတမုဂ္ဂတေဇံ။|
    block |မုဒ္ဓါပိ တဿ ဝိဖလေယျ သတ္တဓာ၊ ယော တာဒိသံ သစ္စဝါဒိံ အဒေယျ။|
  count |၄၄၄|
    block |သုတွာ ဓမ္မံ ဝိဇာနန္တိ၊ နရာ ကလျာဏပါပကံ။|
    block |အပိ ဂါထာ သုဏိတွာန၊ ဓမ္မေ မေ ရမတေ မနော။|
  count |၄၄၅|
    block |သကိဒေဝ မဟာရာဇ၊ သဗ္ဘိ ဟောတိ သမာဂမော။|
    block |သာ နံ သင်္ဂတိ ပါလေတိ၊ နာသဗ္ဘိ ဗဟုသင်္ဂမော။|
  count |၄၄၆|
    block |သဗ္ဘိရေဝ သမာသေထ၊ သဗ္ဘိ ကုဗ္ဗေထ သန္ထဝံ။|
    block |သတံ သဒ္ဓမ္မမညာယ၊ သေယျော ဟောတိ န ပါပိယော။|
  count |၄၄၇|
    block |ဇီရန္တိ ဝေ ရာဇရထာ သုစိတ္တာ၊ အထော သရီရမ္ပိ ဇရံ ဥပေတိ။|
    block |သတဉ္စ ဓမ္မော န ဇရံ ဥပေတိ၊ သန္တော ဟဝေ သဗ္ဘိ ပဝေဒယန္တိ။|
  count |၄၄၈|
    block |နဘဉ္စံ ဒူရေ ပထဝီ စ ဒူရေ၊ ပါရံ သမုဒ္ဒဿ တဒာဟု ဒူရေ။|
    block |တတော ဟဝေ ဒူရတရံ ဝဒန္တိ၊ သတဉ္စ ဓမ္မော အသတဉ္စ ရာဇ။|
  count |၄၄၉|
    block |ဂါထာ ဣမာ အတ္ထဝတီ သုဗျဉ္ဇနာ၊ သုဘာသိတာ တုယှ ဇနိန္ဒ သုတွာ။|
    block |အာနန္ဒိ ဝိတ္တော သုမနော ပတီတော၊ စတ္တာရိ တေ သမ္မ ဝရေ ဒဒာမိ။|
  count |၄၅၀|
    block |ယော နတ္တနော မရဏံ ဗုဇ္ဈသိ တုဝံ၊ ဟိတာဟိတံ ဝိနိပါတဉ္စ သဂ္ဂံ။|
    block |ဂိဒ္ဓေါ ရသေ ဒုစ္စရိတေ နိဝိဋ္ဌော၊ ကိံ တွံ ဝရံ ဒဿသိ ပါပဓမ္မ။|
  count |၄၅၁|
    block |အဟဉ္စ တံ ဒေဟိ ဝရန္တိ ဝဇ္ဇံ၊ တွဉ္စာပိ ဒတွာန အဝါကရေယျ။|
    block |သန္ဒိဋ္ဌိကံ ကလဟမိမံ ဝိဝါဒံ၊ ကော ပဏ္ဍိတော ဇာနမုပဗ္ဗဇေယျ။|
  count |၄၅၂|
    block |န တံ ဝရံ အရဟတိ ဇန္တု ဒာတုံ၊ ယံ ဝါပိ ဒတွာန အဝါကရေယျ။|
    block |ဝရဿု သမ္မ အဝိကမ္ပမာနော၊ ပါဏံ စဇိတွာနပိ ဒဿမေဝ။|
  count |၄၅၃|
    block |အရိယဿ အရိယေန သမေတိ သချံ၊ ပညဿ ပညာဏဝတာ သမေတိ။|
    block |ပဿေယျ တံ ဝဿသတံ အရောဂံ၊ ဧတံ ဝရာနံ ပဌမံ ဝရာမိ။|
  count |၄၅၄|
    block |အရိယဿ အရိယေန သမေတိ သချံ၊ ပညဿ ပညာဏဝတာ သမေတိ။|
    block |ပဿာသိ မံ ဝဿသတံ အရောဂံ၊ ဧတံ ဝရာနံ ပဌမံ ဒဒာမိ။|
  count |၄၅၅|
    block |ယေ ခတ္တိယာသေ ဣဓ ဘူမိပါလာ၊ မုဒ္ဓါဘိသိတ္တာ ကတနာမဓေယျာ။|
    block |န တာဒိသေ ဘူမိပတီ အဒေသိ၊ ဧတံ ဝရာနံ ဒုတိယံ ဝရာမိ။|
  count |၄၅၆|
    block |ယေ ခတ္တိယာသေ ဣဓ ဘူမိပါလာ၊ မုဒ္ဓါဘိသိတ္တာ ကတနာမဓေယျာ။|
    block |န တာဒိသေ ဘူမိပတီ အဒေမိ၊ ဧတံ ဝရာနံ ဒုတိယံ ဒဒာမိ။|
  count |၄၅၇|
    block |ပရောသတံ ခတ္တိယာ တေ ဂဟိတာ၊ တလာဝုတာ အဿုမုခါ ရုဒန္တာ။|
    block |သကေ တေ ရဋ္ဌေ ပဋိပါဒယာဟိ၊ ဧတံ ဝရာနံ တတိယံ ဝရာမိ။|
  count |၄၅၈|
    block |ပရောသတံ ခတ္တိယာ မေ ဂဟိတာ၊ တလာဝုတာ အဿုမုခါ ရုဒန္တာ။|
    block |သကေ တေ ရဋ္ဌေ ပဋိပါဒယာမိ၊ ဧတံ ဝရာနံ တတိယံ ဒဒာမိ။|
  count |၄၅၉|
    block |ဆိဒ္ဒံ တေ ရဋ္ဌံ ဗျထိတာ ဘယာ ဟိ၊ ပုထူ နရာ လေဏမနုပ္ပဝိဋ္ဌာ။|
    block |မနုဿမံသံ ဝိရမေဟိ ရာဇ၊ ဧတံ ဝရာနံ စတုတ္ထံ ဝရာမိ။|
  count |၄၆၀|
    block |အဒ္ဓါ ဟိ သော ဘက္ခေါ မမ မနာပေါ၊ ဧတဿ ဟေတုမှိ ဝနံ ပဝိဋ္ဌော။|
    block |သောဟံ ကထံ ဧတ္တော ဥပါရမေယျံ၊ အညံ ဝရာနံ စတုတ္ထံ ဝရဿု။|
  count |၄၆၁|
    block |နံ ဝေ ပိယံ မေတိ ဇနိန္ဒ တာဒိသော၊ အတ္တံ နိရံကစ္စ ပိယာနိ သေဝတိ။|
    block |အတ္တာဝ သေယျော ပရမာ စ သေယျော၊ လဗ္ဘာ ပိယာ ဩစိတတ္ထေန ပစ္ဆာ။|
  count |၄၆၂|
    block |ပိယံ မေ မာနုသံ မံသံ၊ သုတသောမ ဝိဇာနဟိ။|
    block |နမှိ သက္ကာ နိဝါရေတုံ၊ အညံ ဝရံ သမ္မ ဝရဿု။|
  count |၄၆၃|
    block |ယော ဝေ ပိယံ မေတိ ပိယာနုရက္ခီ၊ အတ္တံ နိရံကစ္စ ပိယာနိ သေဝတိ။|
    block |သောဏ္ဍောဝ ပိတွာ ဝိသမိဿပါနံ၊ တေနေဝ သော ဟောတိ ဒုက္ခီ ပရတ္ထ။|
  count |၄၆၄|
    block |ယော စီဓ သင်္ခါယ ပိယာနိ ဟိတွာ၊ ကိစ္ဆေနပိ သေဝတိ အရိယဓမ္မေ။|
    block |ဒုက္ခိတောဝ ပိတွာန ယထောသဓာနိ၊ တေနေဝ သော ဟောတိ သုခီ ပရတ္ထ။|
  count |၄၆၅|
    block |ဩဟာယဟံ ပိတရံ မာတရဉ္စ၊ မနာပိယေ ကာမဂုဏေ စ ပဉ္စ။|
    block |ဧတဿ ဟေတုမှိ ဝနံ ပဝိဋ္ဌော၊ တံ တေ ဝရံ ကိန္တိ မဟံ ဒဒာမိ။|
  count |၄၆၆|
    block |န ပဏ္ဍိတာ ဒိဂုဏမာဟု ဝါကျံ၊ သစ္စပ္ပဋိညာဝ ဘဝန္တိ သန္တော။|
    block |ဝရဿု သမ္မ ဣတိ မံ အဝေါစ၊ ဣစ္စဗြဝီ တွံ န ဟိ တေ သမေတိ။|
  count |၄၆၇|
    block |အပုညလာဘံ အယသံ အကိတ္တိံ၊ ပါပံ ဗဟုံ ဒုစ္စရိတံ ကိလေသံ။|
    block |မနုဿမံသဿ ကတေ ဥပါဂါ၊ တံ တေ ဝရံ ကိန္တိ မဟံ ဒဒေယျံ။|
  count |၄၆၈|
    block |နံ တံ ဝရံ အရဟတိ ဇန္တု ဒာတုံ၊ ယံ ဝါပိ ဒတွာန အဝါကရေယျ။|
    block |ဝရဿု သမ္မ အဝိကမ္ပမာနော၊ ပါဏံ စဇိတွာနပိ ဒဿမေဝ။|
  count |၄၆၉|
    block |ပါဏံ စဇန္တိ သန္တော နာပိ ဓမ္မံ၊ သစ္စပ္ပဋိညာဝ ဘဝန္တိ သန္တော။|
    block |ဒတွာ ဝရံ ခိပ္ပမဝါကရောဟိ၊ ဧတေန သမ္ပဇ္ဇ သုရာဇသေဋ္ဌ။|
  count |၄၇၀|
    block |စဇေ ဓနံ အင်္ဂဝရဿ ဟေတု၊ အင်္ဂံ စဇေ ဇီဝိတံ ရက္ခမာနော။|
    block |အင်္ဂံ ဓနံ ဇီဝိတဉ္စာပိ သဗ္ဗံ၊ စဇေ နရော ဓမ္မမနုဿရန္တော။|
  count |၄၇၁|
    block |ယသ္မာ ဟိ ဓမ္မံ ပုရိသော ဝိဇညာ၊ ယေ စဿ ကင်္ခံ ဝိနယန္တိ သန္တော။|
    block |တံ ဟိဿ ဒီပဉ္စ ပရာယဏဉ္စ၊ န တေန မိတ္တိံ ဇိရယေထ ပညော။|
  count |၄၇၂|
    block |အဒ္ဓါ ဟိ သော ဘက္ခေါ မမ မနာပေါ၊ ဧတဿ ဟေတုမှိ ဝနံ ပဝိဋ္ဌော။|
    block |သစေ စ မံ ယာစသိ ဧတမတ္ထံ၊ ဧတမ္ပိ တေ သမ္မ ဝရံ ဒဒာမိ။|
  count |၄၇၃|
    block |သတ္ထာ စ မေ ဟောသိ သခါ စ မေသိ၊ ဝစနမ္ပိ တေ သမ္မ အဟံ အကာသိံ။|
    block |တုဝမ္ပိ မေ သမ္မ ကရောဟိ ဝါကျံ၊ ဥဘောပိ ဂန္တွာန ပမောစယာမ။|
  count |၄၇၄|
    block |သတ္ထာ စ တေ ဟောမိ သခါ စ တျမှိ၊ ဝစနမ္ပိ မေ သမ္မ တုဝံ အကာသိ။|
    block |အဟမ္ပိ တေ သမ္မ ကရောမိ ဝါကျံ၊ ဥဘောပိ ဂန္တွာန ပမောစယာမ။|
  count |၄၇၅|
    block |ကမ္မာသပါဒေနံ ဝိဟေဌိတတ္ထ၊ တလာဝုတာ အဿုမုခါ ရုဒန္တာ။|
    block |န ဇာတု ဒုဗ္ဘေထ ဣမဿ ရညော၊ သစ္စပ္ပဋိညံ မေ ပဋိဿုဏာထ။|
  count |၄၇၆|
    block |ကမ္မာသပါဒေန ဝိဟေဌိတမှာ၊ တလာဝုတာ အဿုမုခါ ရုဒန္တာ။|
    block |န ဇာတု ဒုဗ္ဘေမ ဣမဿ ရညော၊ သစ္စပ္ပဋိညံ တေ ပဋိဿုဏာမ။|
  count |၄၇၇|
    block |ယထာ ပိတာ ဝါ အထ ဝါပိ မာတာ၊ အနုကမ္ပကာ အတ္ထကာမာ ပဇာနံ။|
    block |ဧဝမေဝ ဝေါ ဟောတု အယဉ္စ ရာဇာ၊ တုမှေ စ ဝေါ ဟောထ ယထေဝ ပုတ္တာ။|
  count |၄၇၈|
    block |ယထာ ပိတာ ဝါ အထ ဝါပိ မာတာ၊ အနုကမ္ပကာ အတ္ထကာမာ ပဇာနံ။|
    block |ဧဝမေဝ နော ဟောတု အယဉ္စ ရာဇာ၊ မယမ္ပိ ဟေဿာမ ယထေဝ ပုတ္တာ။|
  count |၄၇၉|
    block |စတုပ္ပဒံ သကုဏဉ္စာပိ မံသံ၊ သူဒေဟိ ရန္ဓံ သုကတံ သုနိဋ္ဌိတံ။|
    block |သုဓံဝ ဣန္ဒော ပရိဘုဉ္ဇိယာန၊ ဟိတွာ ကထေကော ရမသီ အရညေ။|
  count |၄၈၀|
    block |တာ ခတ္တိယာ ဝလ္လိဝိလာကမဇ္ဈာ၊ အလင်္ကတာ သမ္ပရိဝါရယိတွာ။|
    block |ဣန္ဒံဝ ဒေဝေသု ပမောဒယိံသု၊ ဟိတွာ ကထေကော ရမသီ အရညေ။|
  count |၄၈၁|
    block |တမ္ဗူပဓာနေ ဗဟုဂေါဏကမှိ၊ သုဘမှိ သဗ္ဗဿယနမှိ သင်္ဂေ။|
    block |သေယျဿ မဇ္ဈမှိ သုခံ သယိတွာ၊ ဟိတွာ ကထေကော ရမသီ အရညေ။|
  count |၄၈၂|
    block |ပါဏိဿရံ ကုမ္ဘထူဏံ နိသီထေ၊ အထောပိ ဝေ နိပ္ပုရိသမ္ပိ တူရိယံ။|
    block |ဗဟုံ သုဂီတဉ္စ သုဝါဒိတဉ္စ၊ ဟိတွာ ကထေကော ရမသီ အရညေ။|
  count |၄၈၃|
    block |ဥယျာနသမ္ပန္နံ ပဟူတမာလျံ၊ မိဂါဇိနူပေတပုရံ သုရမ္မံ။|
    block |ဟယေဟိ နာဂေဟိ ရထေဟုပေတံ၊ ဟိတွာ ကထေကော ရမသီ အရညေ။|
  count |၄၈၄|
    block |ကာဠပက္ခေ ယထာ စန္ဒော၊ ဟာယတေဝ သုဝေ သုဝေ။|
    block |ကာဠပက္ခူပမော ရာဇ၊ အသတံ ဟောတိ သမာဂမော။|
  count |၄၈၅|
    block |ယထာဟံ ရသကမာဂမ္မ၊ သူဒံ ကာပုရိသာဓမံ။|
    block |အကာသိံ ပါပကံ ကမ္မံ၊ ယေန ဂစ္ဆာမိ ဒုဂ္ဂတိံ။|
  count |၄၈၆|
    block |သုက္ကပက္ခေ ယထာ စန္ဒော၊ ဝဍ္ဎတေဝ သုဝေ သုဝေ။|
    block |သုက္ကပက္ခူပမော ရာဇ၊ သတံ ဟောတိ သမာဂမော။|
  count |၄၈၇|
    block |ယထာဟံ တုဝမာဂမ္မ၊ သုတသောမ ဝိဇာနဟိ။|
    block |ကာဟာမိ ကုသလံ ကမ္မံ၊ ယေန ဂစ္ဆာမိ သုဂ္ဂတိံ။|
  count |၄၈၈|
    block |ထလေ ယထာ ဝါရိ ဇနိန္ဒ ဝုဋ္ဌံ၊ အနဒ္ဓနေယျံ န စိရဋ္ဌိတီကံ။|
    block |ဧဝမ္ပိ ဟောတိ အသတံ သမာဂမော၊ အနဒ္ဓနေယျော ဥဒကံ ထလေဝ။|
  count |၄၈၉|
    block |သရေ ယထာ ဝါရိ ဇနိန္ဒ ဝုဋ္ဌံ၊ စိရဋ္ဌိတီကံ နရဝီရသေဋ္ဌ။|
    block |ဧဝမ္ပိ ဝေ ဟောတိ သတံ သမာဂမော၊ စိရဋ္ဌိတီကော ဥဒကံ သရေဝ။|
  count |၄၉၀|
    block |အဗျာယိကော ဟောတိ သတံ သမာဂမော၊ ယာဝမ္ပိ တိဋ္ဌေယျ တထေဝ ဟောတိ။|
    block |ခိပ္ပဉှိ ဝေတိ အသတံ သမာဂမော၊ တသ္မာ သတံ ဓမ္မော အသဗ္ဘိ အာရကာ။|
  count |၄၉၁|
    block |န သော ရာဇာ ယော အဇေယျံ ဇိနာတိ၊ န သော သခါ ယော သခါရံ ဇိနာတိ။|
    block |န သာ ဘရိယာ ယာ ပတိနော န ဝိဘေတိ၊ န တေ ပုတ္တာ ယေ န ဘရန္တိ ဇိဏ္ဏံ။|
  count |၄၉၂|
    block |န သာ သဘာ ယတ္ထ န သန္တိ သန္တော၊ န တေ သန္တော ယေ န ဘဏန္တိ ဓမ္မံ။|
    block |ရာဂဉ္စ ဒောသဉ္စ ပဟာယ မောဟံ၊ ဓမ္မံ ဘဏန္တာဝ ဘဝန္တိ သန္တော။|
  count |၄၉၃|
    block |နာဘာသမာနံ ဇာနန္တိ၊ မိဿံ ဗာလေဟိ ပဏ္ဍိတံ။|
    block |ဘာသမာနဉ္စ ဇာနန္တိ၊ ဒေသေန္တံ အမတံ ပဒံ။|
  count |၄၉၄|
    block |ဘာသယေ ဇောတယေ ဓမ္မံ၊ ပဂ္ဂဏှေ ဣသိနံ ဓဇံ။|
    block |သုဘာသိတဒ္ဓဇာ ဣသယော၊ ဓမ္မော ဟိ ဣသိနံ ဓဇောတိ။|
    block |သုမုခေါ ပန ဟံသဝရော စ မဟာ၊ သုဓဘောဇနိကော စ ပရော ပဝရော။|
    block |သကုဏာလဒိဇာဓိပတိဝှယနော၊ သုတသောမဝရုတ္တမသဝှယနောတိ။|
  stand |မဟာသုတသောမဇာတကံ ပဉ္စမံ။|
  stand |အသီတိနိပါတံ နိဋ္ဌိတံ။|
  block |တဿုဒ္ဒာနံ|
