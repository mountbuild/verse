block |၁။ ဥရဂဝဂ္ဂေါ|
  stand |။ နမော တဿ ဘဂဝတော အရဟတော သမ္မာသမ္ဗုဒ္ဓဿ။ခုဒ္ဒကနိကာယေ|
  block |၁။ ဥရဂသုတ္တံ|
    count |၁|
      block |ယော ဥပ္ပတိတံ ဝိနေတိ ကောဓံ၊ ဝိသဋံ သပ္ပဝိသံဝ ဩသဓေဟိ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၂|
      block |ယော ရာဂမုဒစ္ဆိဒာ အသေသံ၊ ဘိသပုပ္ဖံဝ သရောရုဟံ ဝိဂယှ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ၊ ပုရာဏံ။|
    count |၃|
      block |ယော တဏှမုဒစ္ဆိဒာ အသေသံ၊ သရိတံ သီဃသရံ ဝိသောသယိတွာ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၄|
      block |ယော မာနမုဒဗ္ဗဓီ အသေသံ၊ နဠသေတုံဝ သုဒုဗ္ဗလံ မဟောဃော။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၅|
      block |ယော နာဇ္ဈဂမာ ဘဝေသု သာရံ၊ ဝိစိနံ ပုပ္ဖမိဝ ဥဒုမ္ဗရေသု။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၆|
      block |ယဿန္တရတော န သန္တိ ကောပါ၊ ဣတိဘဝါဘဝတဉ္စ ဝီတိဝတ္တော။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၇|
      block |ယဿ ဝိတက္ကာ ဝိဓူပိတာ၊ အဇ္ဈတ္တံ သုဝိကပ္ပိတာ အသေသာ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၈|
      block |ယော နာစ္စသာရီ န ပစ္စသာရီ၊ သဗ္ဗံ အစ္စဂမာ ဣမံ ပပဉ္စံ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၉|
      block |ယော နာစ္စသာရီ န ပစ္စသာရီ၊ သဗ္ဗံ ဝိတထမိဒန္တိ ဉတွာ လောကေ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၀|
      block |ယော နာစ္စသာရီ န ပစ္စသာရီ၊ သဗ္ဗံ ဝိတထမိဒန္တိ ဝီတလောဘော။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၁|
      block |ယော နာစ္စသာရီ န ပစ္စသာရီ၊ သဗ္ဗံ ဝိတထမိဒန္တိ ဝီတရာဂေါ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၂|
      block |ယော နာစ္စသာရီ န ပစ္စသာရီ၊ သဗ္ဗံ ဝိတထမိဒန္တိ ဝီတဒောသော။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၃|
      block |ယော နာစ္စသာရီ န ပစ္စသာရီ၊ သဗ္ဗံ ဝိတထမိဒန္တိ ဝီတမောဟော။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၄|
      block |ယဿာနုသယာ န သန္တိ ကေစိ၊ မူလာ စ အကုသလာ သမူဟတာသေ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၅|
      block |ယဿ ဒရထဇာ န သန္တိ ကေစိ၊ ဩရံ အာဂမနာယ ပစ္စယာသေ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၆|
      block |ယဿ ဝနထဇာ န သန္တိ ကေစိ၊ ဝိနိဗန္ဓာယ ဘဝါယ ဟေတုကပ္ပါ။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    count |၁၇|
      block |ယော နီဝရဏေ ပဟာယ ပဉ္စ၊ အနိဃော တိဏ္ဏကထံကထော ဝိသလ္လော။|
      block |သော ဘိက္ခု ဇဟာတိ ဩရပါရံ၊ ဥရဂေါ ဇိဏ္ဏမိဝတ္တစံ ပုရာဏံ။|
    stand |ဥရဂသုတ္တံ ပဌမံ နိဋ္ဌိတံ။|
  block |၂။ ဓနိယသုတ္တံ|
    count |၁၈|
      block |ပက္ကောဒနော ဒုဒ္ဓခီရောဟမသ္မိ၊ ဣတိ ဓနိယော ဂေါပေါ|
      block |အနုတီရေ မဟိယာ သမာနဝါသော။|
      block |ဆန္နာ ကုဋိ အာဟိတော ဂိနိ၊ အထ စေ ပတ္ထယသီ ပဝဿ ဒေဝ။|
    count |၁၉|
      block |အက္ကောဓနော ဝိဂတခိလောဟမသ္မိ၊ ဣတိ ဘဂဝါ|
      block |အနုတီရေ မဟိယေကရတ္တိဝါသော။|
      block |ဝိဝဋာ ကုဋိ နိဗ္ဗုတော ဂိနိ၊ အထ စေ ပတ္ထယသီ ပဝဿ ဒေဝ။|
    count |၂၀|
      block |အန္ဓကမကသာ န ဝိဇ္ဇရေ၊ ဣတိ ဓနိယော ဂေါပေါ|
      block |ကစ္ဆေ ရူဠှတိဏေ စရန္တိ ဂါဝေါ။|
      block |ဝုဋ္ဌိမ္ပိ သဟေယျုမာဂတံ၊ အထ စေ ပတ္ထယသီ ပဝဿ ဒေဝ။|
    count |၂၁|
      block |ဗဒ္ဓါသိ ဘိသီ သုသင်္ခတာ၊ ဣတိ ဘဂဝါ|
      block |တိဏ္ဏော ပါရဂတော ဝိနေယျ ဩဃံ။|
      block |အတ္ထော ဘိသိယာ န ဝိဇ္ဇတိ၊ အထ စေ ပတ္ထယသီ ပဝဿ ဒေဝ။|
    count |၂၂|
      block |ဂေါပီ မမ အဿဝါ အလောလာ၊ ဣတိ ဓနိယော ဂေါပေါ|
      block |ဒီဃရတ္တံ သံဝါသိယာ မနာပါ။|
      block |တဿာ န သုဏာမိ ကိဉ္စိ ပါပံ၊ အထ စေ ပတ္ထယသီ ပဝဿ ဒေဝ။|
    count |၂၃|
      block |စိတ္တံ မမ အဿဝံ ဝိမုတ္တံ၊ ဣတိ ဘဂဝါ|
      block |ဒီဃရတ္တံ ပရိဘာဝိတံ သုဒန္တံ။|
      block |ပါပံ ပန မေ န ဝိဇ္ဇတိ၊ အထ စေ ပတ္ထယသီ ပဝဿ ဒေဝ။|
    count |၂၄|
      block |အတ္တဝေတနဘတောဟမသ္မိ၊ ဣတိ ဓနိယော ဂေါပေါ|
      block |ပုတ္တာ စ မေ သမာနိယာ အရောဂါ။|
      block |တေသံ န သုဏာမိ ကိဉ္စိ ပါပံ၊ အထ စေ ပတ္ထယသီ ပဝဿ ဒေဝ။|
    count |၂၅|
      block |နာဟံ ဘတကောသ္မိ ကဿစိ၊ ဣတိ ဘဂဝါ|
      block |နိဗ္ဗိဋ္ဌေန စရာမိ သဗ္ဗလောကေ။|
      block |အတ္ထော ဘတိယာ န ဝိဇ္ဇတိ၊ အထ စေ ပတ္ထယသီ ပဝဿ ဒေဝ။|
    count |၂၆|
      block |အတ္ထိ ဝသာ အတ္ထိ ဓေနုပါ၊ ဣတိ ဓနိယော ဂေါပေါ|
      block |ဂေါဓရဏိယော ပဝေဏိယောပိ အတ္ထိ။|
      block |ဥသဘောပိ ဂဝမ္ပတီဓ အတ္ထိ၊ အထ စေ ပတ္ထယသီ ပဝဿ ဒေဝ။|
    count |၂၇|
      block |နတ္ထိ ဝသာ နတ္ထိ ဓေနုပါ၊ ဣတိ ဘဂဝါ|
      block |ဂေါဓရဏိယော ပဝေဏိယောပိ နတ္ထိ။|
      block |ဥသဘောပိ ဂဝမ္ပတီဓ နတ္ထိ၊ အထ စေ ပတ္ထယသီ ပဝဿ ဒေဝ။|
    count |၂၈|
      block |ခိလာ နိခါတာ အသမ္ပဝေဓီ၊ ဣတိ ဓနိယော ဂေါပေါ|
      block |ဒာမာ မုဉ္ဇမယာ နဝါ သုသဏ္ဌာနာ။|
      block |န ဟိ သက္ခိန္တိ ဓေနုပါပိ ဆေတ္တုံ၊ အထ စေ ပတ္ထယသီ ပဝဿ ဒေဝ။|
    count |၂၉|
      block |ဥသဘောရိဝ ဆေတွ ဗန္ဓနာနိ၊ ဣတိ ဘဂဝါ|
      block |နာဂေါ ပူတိလတံဝ ဒာလယိတွာ။|
      block |နာဟံ ပုနုပေဿံ ဂဗ္ဘသေယျံ၊ အထ စေ ပတ္ထယသီ ပဝဿ ဒေဝ။|
    count |၃၀|
      block |နိန္နဉ္စ ထလဉ္စ ပူရယန္တော၊ မဟာမေဃော ပဝဿိ တာဝဒေဝ။|
      block |သုတွာ ဒေဝဿ ဝဿတော၊ ဣမမတ္ထံ ဓနိယော အဘာသထ။|
    count |၃၁|
      block |လာဘာ ဝတ နော အနပ္ပကာ၊ ယေ မယံ ဘဂဝန္တံ အဒ္ဒသာမ။|
      block |သရဏံ တံ ဥပေမ စက္ခုမ၊ သတ္ထာ နော ဟောဟိ တုဝံ မဟာမုနိ။|
    count |၃၂|
      block |ဂေါပီ စ အဟဉ္စ အဿဝါ၊ ဗြဟ္မစရိယံ သုဂတေ စရာမသေ။|
      block |ဇာတိမရဏဿ ပါရဂူ၊ ဒုက္ခဿန္တကရာ ဘဝါမသေ။|
    count |၃၃|
      block |နန္ဒတိ ပုတ္တေဟိ ပုတ္တိမာ၊ ဣတိ မာရော ပါပိမာ|
      block |ဂေါမာ ဂေါဟိ တထေဝ နန္ဒတိ။|
      block |ဥပဓီ ဟိ နရဿ နန္ဒနာ၊ န ဟိ သော နန္ဒတိ ယော နိရူပဓိ။|
    count |၃၄|
      block |သောစတိ ပုတ္တေဟိ ပုတ္တိမာ၊ ဣတိ ဘဂဝါ|
      block |ဂေါပိယော ဂေါဟိ တထေဝ သောစတိ။|
      block |ဥပဓီ ဟိ နရဿ သောစနာ၊ န ဟိ သော သောစတိ ယော နိရူပဓီတိ။|
    stand |ဓနိယသုတ္တံ ဒုတိယံ နိဋ္ဌိတံ။|
  block |၃။ ခဂ္ဂဝိသာဏသုတ္တံ|
    count |၃၅|
      block |သဗ္ဗေသု ဘူတေသု နိဓာယ ဒဏ္ဍံ၊ အဝိဟေဌယံ အညတရမ္ပိ တေသံ။|
      block |န ပုတ္တမိစ္ဆေယျ ကုတော သဟာယံ၊ ဧကော စရေ ခဂ္ဂဝိသာဏကပ္ပေါ။|
    count |၃၆|
      block |သံသဂ္ဂဇာတဿ ဘဝန္တိ သ္နေဟာ၊ သ္နေဟနွယံ ဒုက္ခမိဒံ ပဟောတိ။|
      block |အာဒီနဝံ သ္နေဟဇံ ပေက္ခမာနော၊ ဧကော စရေ ခဂ္ဂဝိသာဏကပ္ပေါ။|
    count |၃၇|
      block |မိတ္တေ သုဟဇ္ဇေ အနုကမ္ပမာနော၊ ဟာပေတိ အတ္ထံ ပဋိဗဒ္ဓစိတ္တော။|
      block |ဧတံ ဘယံ သန္ထဝေ ပေက္ခမာနော၊ ဧကော စရေ ခဂ္ဂဝိသာဏကပ္ပေါ။|
    count |၃၈|
      block |ဝံသော ဝိသာလောဝ ယထာ ဝိသတ္တော၊ ပုတ္တေသု ဒာရေသု စ ယာ အပေက္ခါ။|
      block |ဝံသက္ကဠီရောဝ သဇ္ဇမာနော၊ ဧကော စရေ ခဂ္ဂဝိသာဏကပ္ပေါ။|
    count |၃၉|
      block |မိဂေါ အရညမှိ ယထာ အဗဒ္ဓေါ၊ ယေနိစ္ဆကံ ဂစ္ဆတိ ဂေါစရာယ။|
      block |ဝိညူ နရော သေရိတံ ပေက္ခမာနော၊ ဧကော စရေ ခဂ္ဂဝိသာဏကပ္ပေါ။|
    count |၄၀|
      block |အာမန္တနာ ဟောတိ သဟာယမဇ္ဈေ၊ ဝါသေ ဌာနေ ဂမနေ စာရိကာယ။|
      block |အနဘိဇ္ဈိတံ သေရိတံ ပေက္ခမာနော၊ ဧကော စရေ ခဂ္ဂဝိသာဏကပ္ပေါ။|
    count |၄၁|
      block |ခိဍ္ဍာ ရတီ ဟောတိ သဟာယမဇ္ဈေ၊ ပုတ္တေသု စ ဝိပုလံ ဟောတိ ပေမံ။|
      block |ပိယဝိပ္ပယောဂံ ဝိဇိဂုစ္ဆမာနော၊ ဧကော စရေ ခဂ္ဂဝိသာဏကပ္ပေါ။|
    count |၄၂|
      block |စာတုဒ္ဒိသော အပ္ပဋိဃော စ ဟောတိ၊ သန္တုဿမာနော ဣတရီတရေန။|
      block |ပရိဿယာနံ သဟိတာ အဆမ္ဘီ၊ ဧကော စရေ ခဂ္ဂဝိသာဏကပ္ပေါ။|
    count |၄၃|
      block |ဒုဿင်္ဂဟာ ပဗ္ဗဇိတာပိ ဧကေ၊ အထော ဂဟဋ္ဌာ ဃရမာဝသန္တာ။|
      block |အပ္ပေါဿုက္ကော ပရပုတ္တေသု ဟုတွာ၊ ဧကော စရေ ခဂ္ဂဝိသာဏကပ္ပေါ။|
    count |၄၄|
      block |ဩရောပယိတွာ ဂိဟိဗျဉ္ဇနာနိ၊ သဉ္ဆိန္နပတ္တော ယထာ ကောဝိဠာရော။|
      block |ဆေတွာန ဝီရော ဂိဟိဗန္ဓနာနိ၊ ဧကော စရေ ခဂ္ဂဝိသာဏကပ္ပေါ။|
    count |၄၅|
      block |သစေ လဘေထ နိပကံ သဟာယံ၊ သဒ္ဓိံ စရံ သာဓုဝိဟာရိဓီရံ။|
      block |အဘိဘုယျ သဗ္ဗာနိ ပရိဿယာနိ၊ စရေယျ တေနတ္တမနော သတီမာ။|
    count |၄၆|
      block |နော စေ လဘေထ နိပကံ သဟာယံ၊ သဒ္ဓိံ စရံ သာဓုဝိဟာရိဓီရံ။|
      block |ရာဇာဝ ရဋ္ဌံ ဝိဇိတံ ပဟာယ၊ ဧကော စရေ မာတင်္ဂရညေဝ နာဂေါ။|
    count |၄၇|
      block |အဒ္ဓါ ပသံသာမ သဟာယသမ္ပဒံ၊ သေဋ္ဌာ သမာ သေဝိတဗ္ဗာ သဟာယာ။|
      block |ဧတေ အလဒ္ဓါ အနဝဇ္ဇဘောဇီ၊ ဧကော စရေ ခဂ္ဂဝိသာဏကပ္ပေါ။|
    count |၄၈|
      block |ဒိသွာ သုဝဏ္ဏဿ ပဘဿရာနိ၊ ကမ္မာရပုတ္တေန သုနိဋ္ဌိတာနိ။|
      block |သင်္ဃဋ္ဋမာနာနိ ဒုဝေ ဘုဇသ္မိံ၊ ဧကော စရေ ခဂ္ဂဝိသာဏကပ္ပေါ။|
    count |၄၉|
      block |ဧဝံ ဒုတိယေန သဟာ မမဿ၊ ဝါစာဘိလာပေါ အဘိသဇ္ဇနာ ဝါ။|
      block |ဧတံ ဘယံ အာယတိံ ပေက္ခမာနော၊ ဧကော စရေ ခဂ္ဂဝိသာဏကပ္ပေါ။|
    count |၅၀|
      block |ကာမာ ဟိ စိတြာ မဓုရာ မနောရမာ၊ ဝိရူပရူပေန မထေန္တိ စိတ္တံ။|
      block |အာဒီနဝံ ကာမဂုဏေသု ဒိသွာ၊ ဧကော စရေ ခဂ္ဂဝိသာဏကပ္ပေါ။|
    count |၅၁|
      block |ဤတီ စ ဂဏ္ဍော စ ဥပဒ္ဒဝေါ စ၊ ရောဂေါ စ သလ္လဉ္စ ဘယဉ္စ မေတံ။|
      block |ဧတံ ဘယံ ကာမဂုဏေသု ဒိသွာ၊ ဧကော စရေ ခဂ္ဂဝိသာဏကပ္ပေါ။|
    count |၅၂|
      block |သီတဉ္စ ဥဏှဉ္စ ခုဒံ ပိပါသံ၊ ဝါတာတပေ ဍံသသရီသပေ စ။|
      block |သဗ္ဗာနိပေတာနိ အဘိသမ္ဘဝိတွာ၊ ဧကော စရေ ခဂ္ဂဝိသာဏကပ္ပေါ။|
    count |၅၃|
      block |နာဂေါဝ ယူထာနိ ဝိဝဇ္ဇယိတွာ၊ သဉ္ဇာတခန္ဓော ပဒုမီ ဥဠာရော။|
      block |ယထာဘိရန္တံ ဝိဟရံ အရညေ၊ ဧကော စရေ ခဂ္ဂဝိသာဏကပ္ပေါ။|
    count |၅၄|
      block |အဋ္ဌာနတံ သင်္ဂဏိကာရတဿ၊ ယံ ဖဿယေ သာမယိကံ ဝိမုတ္တိံ။|
      block |အာဒိစ္စဗန္ဓုဿ ဝစော နိသမ္မ၊ ဧကော စရေ ခဂ္ဂဝိသာဏကပ္ပေါ။|
    count |၅၅|
      block |ဒိဋ္ဌီဝိသူကာနိ ဥပါတိဝတ္တော၊ ပတ္တော နိယာမံ ပဋိလဒ္ဓမဂ္ဂေါ။|
      block |ဥပ္ပန္နဉာဏောမှိ အနညနေယျော၊ ဧကော စရေ ခဂ္ဂဝိသာဏကပ္ပေါ။|
    count |၅၆|
      block |နိလ္လောလုပေါ နိက္ကုဟော နိပ္ပိပါသော၊ နိမ္မက္ခေါ နိဒ္ဓန္တကသာဝမောဟော။|
      block |နိရာသယော သဗ္ဗလောကေ ဘဝိတွာ၊ ဧကော စရေ ခဂ္ဂဝိသာဏကပ္ပေါ။|
    count |၅၇|
      block |ပါပံ သဟာယံ ပရိဝဇ္ဇယေထ၊ အနတ္ထဒဿိံ ဝိသမေ နိဝိဋ္ဌံ။|
      block |သယံ န သေဝေ ပသုတံ ပမတ္တံ၊ ဧကော စရေ ခဂ္ဂဝိသာဏကပ္ပေါ။|
    count |၅၈|
      block |ဗဟုဿုတံ ဓမ္မဓရံ ဘဇေထ၊ မိတ္တံ ဥဠာရံ ပဋိဘာနဝန္တံ။|
      block |အညာယ အတ္ထာနိ ဝိနေယျ ကင်္ခံ၊ ဧကော စရေ ခဂ္ဂဝိသာဏကပ္ပေါ။|
    count |၅၉|
      block |ခိဍ္ဍံ ရတိံ ကာမသုခဉ္စ လောကေ၊ အနလင်္ကရိတွာ အနပေက္ခမာနော။|
      block |ဝိဘူသနဋ္ဌာနာ ဝိရတော သစ္စဝါဒီ၊ ဧကော စရေ ခဂ္ဂဝိသာဏကပ္ပေါ။|
    count |၆၀|
      block |ပုတ္တဉ္စ ဒာရံ ပိတရဉ္စ မာတရံ၊ ဓနာနိ ဓညာနိ စ ဗန္ဓဝါနိ။|
      block |ဟိတွာန ကာမာနိ ယထောဓိကာနိ၊ ဧကော စရေ ခဂ္ဂဝိသာဏကပ္ပေါ။|
    count |၆၁|
      block |သင်္ဂေါ ဧသော ပရိတ္တမေတ္ထ သောချံ၊ အပ္ပဿာဒော ဒုက္ခမေတ္ထ ဘိယျော။|
      block |ဂဠော ဧသော ဣတိ ဉတွာ မုတီမာ၊ ဧကော စရေ ခဂ္ဂဝိသာဏကပ္ပေါ။|
    count |၆၂|
      block |သန္ဒာလယိတွာန သံယောဇနာနိ၊ ဇာလံဝ ဘေတွာ သလိလမ္ဗုစာရီ။|
      block |အဂ္ဂီဝ ဒဍ္ဎံ အနိဝတ္တမာနော၊ ဧကော စရေ ခဂ္ဂဝိသာဏကပ္ပေါ။|
    count |၆၃|
      block |ဩက္ခိတ္တစက္ခူ န စ ပါဒလောလော၊ ဂုတ္တိန္ဒြိယော ရက္ခိတမာနသာနော။|
      block |အနဝဿုတော အပရိဍယှမာနော၊ ဧကော စရေ ခဂ္ဂဝိသာဏကပ္ပေါ။|
    count |၆၄|
      block |ဩဟာရယိတွာ ဂိဟိဗျဉ္ဇနာနိ၊ သဉ္ဆန္နပတ္တော ယထာ ပါရိဆတ္တော။|
      block |ကာသာယဝတ္ထော အဘိနိက္ခမိတွာ၊ ဧကော စရေ ခဂ္ဂဝိသာဏကပ္ပေါ။|
    count |၆၅|
      block |ရသေသု ဂေဓံ အကရံ အလောလော၊ အနညပေါသီ သပဒာနစာရီ။|
      block |ကုလေ ကုလေ အပ္ပဋိဗဒ္ဓစိတ္တော၊ ဧကော စရေ ခဂ္ဂဝိသာဏကပ္ပေါ။|
    count |၆၆|
      block |ပဟာယ ပဉ္စာဝရဏာနိ စေတသော၊ ဥပက္ကိလေသေ ဗျပနုဇ္ဇ သဗ္ဗေ။|
      block |အနိဿိတော ဆေတွ သိနေဟဒောသံ၊ ဧကော စရေ ခဂ္ဂဝိသာဏကပ္ပေါ။|
    count |၆၇|
      block |ဝိပိဋ္ဌိကတွာန သုခံ ဒုခဉ္စ၊ ပုဗ္ဗေဝ စ သောမနဿဒောမနဿံ။|
      block |လဒ္ဓါနုပေက္ခံ သမထံ ဝိသုဒ္ဓံ၊ ဧကော စရေ ခဂ္ဂဝိသာဏကပ္ပေါ။|
    count |၆၈|
      block |အာရဒ္ဓဝီရိယော ပရမတ္ထပတ္တိယာ၊ အလီနစိတ္တော အကုသီတဝုတ္တိ။|
      block |ဒဠှနိက္ကမော ထာမဗလူပပန္နော၊ ဧကော စရေ ခဂ္ဂဝိသာဏကပ္ပေါ။|
    count |၆၉|
      block |ပဋိသလ္လာနံ ဈာနမရိဉ္စမာနော၊ ဓမ္မေသု နိစ္စံ အနုဓမ္မစာရီ။|
      block |အာဒီနဝံ သမ္မသိတာ ဘဝေသု၊ ဧကော စရေ ခဂ္ဂဝိသာဏကပ္ပေါ။|
    count |၇၀|
      block |တဏှက္ခယံ ပတ္ထယမပ္ပမတ္တော၊ အနေဠမူဂေါ သုတဝါ သတီမာ။|
      block |သင်္ခါတဓမ္မော နိယတော ပဓာနဝါ၊ ဧကော စရေ ခဂ္ဂဝိသာဏကပ္ပေါ။|
    count |၇၁|
      block |သီဟောဝ သဒ္ဒေသု အသန္တသန္တော၊ ဝါတောဝ ဇာလမှိ အသဇ္ဇမာနော။|
      block |ပဒုမံဝ တောယေန အလိပ္ပမာနော၊ ဧကော စရေ ခဂ္ဂဝိသာဏကပ္ပေါ။|
    count |၇၂|
      block |သီဟော ယထာ ဒာဌဗလီ ပသယှ၊ ရာဇာ မိဂါနံ အဘိဘုယျ စာရီ။|
      block |သေဝေထ ပန္တာနိ သေနာသနာနိ၊ ဧကော စရေ ခဂ္ဂဝိသာဏကပ္ပေါ။|
    count |၇၃|
      block |မေတ္တံ ဥပေက္ခံ ကရုဏံ ဝိမုတ္တိံ၊ အာသေဝမာနော မုဒိတဉ္စ ကာလေ။|
      block |သဗ္ဗေန လောကေန အဝိရုဇ္ဈမာနော၊ ဧကော စရေ ခဂ္ဂဝိသာဏကပ္ပေါ။|
    count |၇၄|
      block |ရာဂဉ္စ ဒောသဉ္စ ပဟာယ မောဟံ၊ သန္ဒာလယိတွာန သံယောဇနာနိ။|
      block |အသန္တသံ ဇီဝိတသင်္ခယမှိ၊ ဧကော စရေ ခဂ္ဂဝိသာဏကပ္ပေါ။|
    count |၇၅|
      block |ဘဇန္တိ သေဝန္တိ စ ကာရဏတ္ထာ၊ နိက္ကာရဏာ ဒုလ္လဘာ အဇ္ဇ မိတ္တာ။|
      block |အတ္တဋ္ဌပညာ အသုစီ မနုဿာ၊ ဧကော စရေ ခဂ္ဂဝိသာဏကပ္ပေါ။|
    stand |ခဂ္ဂဝိသာဏသုတ္တံ တတိယံ နိဋ္ဌိတံ။|
  block |၄။ ကသိဘာရဒွာဇသုတ္တံ|
    block |ဧဝံ မေ သုတံ ဧကံ သမယံ ဘဂဝါ မဂဓေသု ဝိဟရတိ ဒက္ခိဏာဂိရိသ္မိံ ဧကနာဠာယံ ဗြာဟ္မဏဂါမေ။ တေန ခေါ ပန သမယေန ကသိဘာရဒွာဇဿ ဗြာဟ္မဏဿ ပဉ္စမတ္တာနိ နင်္ဂလသတာနိ ပယုတ္တာနိ ဟောန္တိ ဝပ္ပကာလေ။ အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒာယ ယေန ကသိဘာရဒွာဇဿ ဗြာဟ္မဏဿ ကမ္မန္တော တေနုပသင်္ကမိ။ တေန ခေါ ပန သမယေန ကသိဘာရဒွာဇဿ ဗြာဟ္မဏဿ ပရိဝေသနာ ဝတ္တတိ။ အထ ခေါ ဘဂဝါ ယေန ပရိဝေသနာ တေနုပသင်္ကမိ၊ ဥပသင်္ကမိတွာ ဧကမန္တံ အဋ္ဌာသိ။|
    block |အဒ္ဒသာ ခေါ ကသိဘာရဒွာဇော ဗြာဟ္မဏော ဘဂဝန္တံ ပိဏ္ဍာယ ဌိတံ။ ဒိသွာန ဘဂဝန္တံ ဧတဒဝေါစ အဟံ ခေါ၊ သမဏ၊ ကသာမိ စ ဝပါမိ စ၊ ကသိတွာ စ ဝပိတွာ စ ဘုဉ္ဇာမိ။ တွမ္ပိ၊ သမဏ၊ ကသဿု စ ဝပဿု စ၊ ကသိတွာ စ ဝပိတွာ စ ဘုဉ္ဇဿူတိ။|
    block |အဟမ္ပိ ခေါ၊ ဗြာဟ္မဏ၊ ကသာမိ စ ဝပါမိ စ၊ ကသိတွာ စ ဝပိတွာ စ ဘုဉ္ဇာမီတိ။ န ခေါ ပန မယံ ပဿာမ ဘောတော ဂေါတမဿ ယုဂံ ဝါ နင်္ဂလံ ဝါ ဖာလံ ဝါ ပါစနံ ဝါ ဗလိဗဒ္ဒေ ဝါ။ အထ စ ပန ဘဝံ ဂေါတမော ဧဝမာဟ အဟမ္ပိ ခေါ၊ ဗြာဟ္မဏ၊ ကသာမိ စ ဝပါမိ စ၊ ကသိတွာ စ ဝပိတွာ စ ဘုဉ္ဇာမီတိ။|
    block |အထ ခေါ ကသိဘာရဒွာဇော ဗြာဟ္မဏော ဘဂဝန္တံ ဂါထာယ အဇ္ဈဘာသိ|
    count |၇၆|
      block |ကဿကော ပဋိဇာနာသိ၊ န စ ပဿာမ တေ ကသိံ။|
      block |ကသိံ နော ပုစ္ဆိတော ဗြူဟိ၊ ယထာ ဇာနေမု တေ ကသိံ။|
    count |၇၇|
      block |သဒ္ဓါ ဗီဇံ တပေါ ဝုဋ္ဌိ၊ ပညာ မေ ယုဂနင်္ဂလံ။|
      block |ဟိရီ ဤသာ မနော ယောတ္တံ၊ သတိ မေ ဖာလပါစနံ။|
    count |၇၈|
      block |ကာယဂုတ္တော ဝစီဂုတ္တော၊ အာဟာရေ ဥဒရေ ယတော။|
      block |သစ္စံ ကရောမိ နိဒ္ဒာနံ၊ သောရစ္စံ မေ ပမောစနံ။|
    count |၇၉|
      block |ဝီရိယံ မေ ဓုရဓောရယှံ၊ ယောဂက္ခေမာဓိဝါဟနံ။|
      block |ဂစ္ဆတိ အနိဝတ္တန္တံ၊ ယတ္ထ ဂန္တွာ န သောစတိ။|
    count |၈၀|
      block |ဧဝမေသာ ကသီ ကဋ္ဌာ၊ သာ ဟောတိ အမတပ္ဖလာ။|
      block |ဧတံ ကသိံ ကသိတွာန၊ သဗ္ဗဒုက္ခါ ပမုစ္စတီတိ။|
    block |အထ ခေါ ကသိဘာရဒွာဇော ဗြာဟ္မဏော မဟတိယာ ကံသပါတိယာ ပါယသံ ဝဍ္ဎေတွာ ဘဂဝတော ဥပနာမေသိ ဘုဉ္ဇတု ဘဝံ ဂေါတမော ပါယသံ။ ကဿကော ဘဝံ၊ ယံ ဟိ ဘဝံ ဂေါတမော အမတပ္ဖလံ ကသိံ ကသတီတိ။|
    count |၈၁|
      block |ဂါထာဘိဂီတံ မေ အဘောဇနေယျံ၊ သမ္ပဿတံ ဗြာဟ္မဏ နေသ ဓမ္မော။|
      block |ဂါထာဘိဂီတံ ပနုဒန္တိ ဗုဒ္ဓါ၊ ဓမ္မေ သတီ ဗြာဟ္မဏ ဝုတ္တိရေသာ။|
    count |၈၂|
      block |အညေန စ ကေဝလိနံ မဟေသိံ၊ ခီဏာသဝံ ကုက္ကုစ္စဝူပသန္တံ။|
      block |အန္နေန ပါနေန ဥပဋ္ဌဟဿု၊ ခေတ္တံ ဟိ တံ ပုညပေက္ခဿ ဟောတီတိ။|
    block |အထ ကဿ စာဟံ၊ ဘော ဂေါတမ၊ ဣမံ ပါယသံ ဒမ္မီတိ။ န ခွာဟံ တံ၊ ဗြာဟ္မဏ၊ ပဿာမိ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ၊ ယဿ သော ပါယသော ဘုတ္တော သမ္မာ ပရိဏာမံ ဂစ္ဆေယျ၊ အညတြ တထာဂတဿ ဝါ တထာဂတသာဝကဿ ဝါ။ တေန ဟိ တွံ၊ ဗြာဟ္မဏ၊ တံ ပါယသံ အပ္ပဟရိတေ ဝါ ဆဍ္ဍေဟိ အပ္ပါဏကေ ဝါ ဥဒကေ ဩပိလာပေဟီတိ။|
    block |အထ ခေါ ကသိဘာရဒွာဇော ဗြာဟ္မဏော တံ ပါယသံ အပ္ပါဏကေ ဥဒကေ ဩပိလာပေသိ။ အထ ခေါ သော ပါယသော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ။ သေယျထာပိ နာမ ဖာလော ဒိဝသံ သန္တတ္တော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ၊ ဧဝမေဝ သော ပါယသော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ။|
    block |အထ ခေါ ကသိဘာရဒွာဇော ဗြာဟ္မဏော သံဝိဂ္ဂေါ လောမဟဋ္ဌဇာတော ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝတော ပါဒေသု သိရသာ နိပတိတွာ ဘဂဝန္တံ ဧတဒဝေါစ အဘိက္ကန္တံ၊ ဘော ဂေါတမ၊ အဘိက္ကန္တံ၊ ဘော ဂေါတမ။ သေယျထာပိ၊ ဘော ဂေါတမ၊ နိက္ကုဇ္ဇိတံ ဝါ ဥက္ကုဇ္ဇေယျ၊ ပဋိစ္ဆန္နံ ဝါ ဝိဝရေယျ၊ မူဠှဿ ဝါ မဂ္ဂံ အာစိက္ခေယျ၊ အန္ဓကာရေ ဝါ တေလပဇ္ဇောတံ ဓာရေယျ၊ စက္ခုမန္တော ရူပါနိ ဒက္ခန္တီတိ၊ ဧဝမေဝံ ဘောတာ ဂေါတမေန အနေကပရိယာယေန ဓမ္မော ပကာသိတော။ ဧသာဟံ ဘဝန္တံ ဂေါတမံ သရဏံ ဂစ္ဆာမိ ဓမ္မဉ္စ ဘိက္ခုသင်္ဃဉ္စ၊ လဘေယျာဟံ ဘောတော ဂေါတမဿ သန္တိကေ ပဗ္ဗဇ္ဇံ၊ လဘေယျံ ဥပသမ္ပဒန္တိ။|
    block |အလတ္ထ ခေါ ကသိဘာရဒွာဇော ဗြာဟ္မဏော ဘဂဝတော သန္တိကေ ပဗ္ဗဇ္ဇံ၊ အလတ္ထ ဥပသမ္ပဒံ။ အစိရူပသမ္ပန္နော ခေါ ပနာယသ္မာ ဘာရဒွာဇော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ၊ တဒနုတ္တရံ ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ။ ခီဏာ ဇာတိ၊ ဝုသိတံ ဗြဟ္မစရိယံ၊ ကတံ ကရဏီယံ၊ နာပရံ ဣတ္ထတ္တာယာတိ အဗ္ဘညာသိ။ အညတရော စ ပနာယသ္မာ ဘာရဒွာဇော အရဟတံ အဟောသီတိ။|
    stand |ကသိဘာရဒွာဇသုတ္တံ စတုတ္ထံ နိဋ္ဌိတံ။|
  block |၅။ စုန္ဒသုတ္တံ|
    count |၈၃|
      block |ပုစ္ဆာမိ မုနိံ ပဟူတပညံ၊ ဣတိ စုန္ဒော ကမ္မာရပုတ္တော|
      block |ဗုဒ္ဓံ ဓမ္မဿာမိံ ဝီတတဏှံ။|
      block |ဒွိပဒုတ္တမံ သာရထီနံ ပဝရံ၊ ကတိ လောကေ သမဏာ တဒိင်္ဃ ဗြူဟိ။|
    count |၈၄|
      block |စတုရော သမဏာ န ပဉ္စမတ္ထိ၊ စုန္ဒာတိ ဘဂဝါ|
      block |တေ တေ အာဝိကရောမိ သက္ခိပုဋ္ဌော။|
      block |မဂ္ဂဇိနော မဂ္ဂဒေသကော စ၊ မဂ္ဂေ ဇီဝတိ ယော စ မဂ္ဂဒူသီ။|
    count |၈၅|
      block |ကံ မဂ္ဂဇိနံ ဝဒန္တိ ဗုဒ္ဓါ၊ ဣတိ စုန္ဒော ကမ္မာရပုတ္တော|
      block |မဂ္ဂက္ခါယီ ကထံ အတုလျော ဟောတိ။|
      block |မဂ္ဂေ ဇီဝတိ မေ ဗြူဟိ ပုဋ္ဌော၊ အထ မေ အာဝိကရောဟိ မဂ္ဂဒူသိံ။|
    count |၈၆|
      block |ယော တိဏ္ဏကထံကထော ဝိသလ္လော၊ နိဗ္ဗာနာဘိရတော အနာနုဂိဒ္ဓေါ။|
      block |လောကဿ သဒေဝကဿ နေတာ၊ တာဒိံ မဂ္ဂဇိနံ ဝဒန္တိ ဗုဒ္ဓါ။|
    count |၈၇|
      block |ပရမံ ပရမန္တိ ယောဓ ဉတွာ၊ အက္ခါတိ ဝိဘဇတေ ဣဓေဝ ဓမ္မံ။|
      block |တံ ကင်္ခဆိဒံ မုနိံ အနေဇံ၊ ဒုတိယံ ဘိက္ခုနမာဟု မဂ္ဂဒေသိံ။|
    count |၈၈|
      block |ယော ဓမ္မပဒေ သုဒေသိတေ၊ မဂ္ဂေ ဇီဝတိ သညတော သတီမာ။|
      block |အနဝဇ္ဇပဒာနိ သေဝမာနော၊ တတိယံ ဘိက္ခုနမာဟု မဂ္ဂဇီဝိံ။|
    count |၈၉|
      block |ဆဒနံ ကတွာန သုဗ္ဗတာနံ၊ ပက္ခန္ဒီ ကုလဒူသကော ပဂဗ္ဘော။|
      block |မာယာဝီ အသညတော ပလာပေါ၊ ပတိရူပေန စရံ သ မဂ္ဂဒူသီ။|
    count |၉၀|
      block |ဧတေ စ ပဋိဝိဇ္ဈိ ယော ဂဟဋ္ဌော၊ သုတဝါ အရိယသာဝကော သပညော။|
      block |သဗ္ဗေ နေတာဒိသာတိ ဉတွာ၊ ဣတိ ဒိသွာ န ဟာပေတိ တဿ သဒ္ဓါ။|
      block |ကထံ ဟိ ဒုဋ္ဌေန အသမ္ပဒုဋ္ဌံ၊ သုဒ္ဓံ အသုဒ္ဓေန သမံ ကရေယျာတိ။|
    stand |စုန္ဒသုတ္တံ ပဉ္စမံ နိဋ္ဌိတံ။|
  block |၆။ ပရာဘဝသုတ္တံ|
    block |ဧဝံ မေ သုတံ ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ အထ ခေါ အညတရာ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ။ ဧကမန္တံ ဌိတာ ခေါ သာ ဒေဝတာ ဘဂဝန္တံ ဂါထာယ အဇ္ဈဘာသိ|
    count |၉၁|
      block |ပရာဘဝန္တံ ပုရိသံ၊ မယံ ပုစ္ဆာမ ဂေါတမ။|
      block |ဘဂဝန္တံ ပုဋ္ဌုမာဂမ္မ၊ ကိံ ပရာဘဝတော မုခံ။|
    count |၉၂|
      block |သုဝိဇာနော ဘဝံ ဟောတိ၊ သုဝိဇာနော ပရာဘဝေါ။|
      block |ဓမ္မကာမော ဘဝံ ဟောတိ၊ ဓမ္မဒေဿီ ပရာဘဝေါ။|
    count |၉၃|
      block |ဣတိ ဟေတံ ဝိဇာနာမ၊ ပဌမော သော ပရာဘဝေါ။|
      block |ဒုတိယံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၉၄|
      block |အသန္တဿ ပိယာ ဟောန္တိ၊ သန္တေ န ကုရုတေ ပိယံ။|
      block |အသတံ ဓမ္မံ ရောစေတိ၊ တံ ပရာဘဝတော မုခံ။|
    count |၉၅|
      block |ဣတိ ဟေတံ ဝိဇာနာမ၊ ဒုတိယော သော ပရာဘဝေါ။|
      block |တတိယံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၉၆|
      block |နိဒ္ဒာသီလီ သဘာသီလီ၊ အနုဋ္ဌာတာ စ ယော နရော။|
      block |အလသော ကောဓပညာဏော၊ တံ ပရာဘဝတော မုခံ။|
    count |၉၇|
      block |ဣတိ ဟေတံ ဝိဇာနာမ၊ တတိယော သော ပရာဘဝေါ။|
      block |စတုတ္ထံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၉၈|
      block |ယော မာတရံ ပိတရံ ဝါ၊ ဇိဏ္ဏကံ ဂတယောဗ္ဗနံ။|
      block |ပဟု သန္တော န ဘရတိ၊ တံ ပရာဘဝတော မုခံ။|
    count |၉၉|
      block |ဣတိ ဟေတံ ဝိဇာနာမ၊ စတုတ္ထော သော ပရာဘဝေါ။|
      block |ပဉ္စမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၀၀|
      block |ယော ဗြာဟ္မဏံ သမဏံ ဝါ၊ အညံ ဝါပိ ဝနိဗ္ဗကံ။|
      block |မုသာဝါဒေန ဝဉ္စေတိ၊ တံ ပရာဘဝတော မုခံ။|
    count |၁၀၁|
      block |ဣတိ ဟေတံ ဝိဇာနာမ၊ ပဉ္စမော သော ပရာဘဝေါ။|
      block |ဆဋ္ဌမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၀၂|
      block |ပဟူတဝိတ္တော ပုရိသော၊ သဟိရညော သဘောဇနော။|
      block |ဧကော ဘုဉ္ဇတိ သာဒူနိ၊ တံ ပရာဘဝတော မုခံ။|
    count |၁၀၃|
      block |ဣတိ ဟေတံ ဝိဇာနာမ၊ ဆဋ္ဌမော သော ပရာဘဝေါ။|
      block |သတ္တမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၀၄|
      block |ဇာတိတ္ထဒ္ဓေါ ဓနတ္ထဒ္ဓေါ၊ ဂေါတ္တတ္ထဒ္ဓေါ စ ယော နရော။|
      block |သညာတိံ အတိမညေတိ၊ တံ ပရာဘဝတော မုခံ။|
    count |၁၀၅|
      block |ဣတိ ဟေတံ ဝိဇာနာမ၊ သတ္တမော သော ပရာဘဝေါ။|
      block |အဋ္ဌမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၀၆|
      block |ဣတ္ထိဓုတ္တော သုရာဓုတ္တော၊ အက္ခဓုတ္တော စ ယော နရော။|
      block |လဒ္ဓံ လဒ္ဓံ ဝိနာသေတိ၊ တံ ပရာဘဝတော မုခံ။|
    count |၁၀၇|
      block |ဣတိ ဟေတံ ဝိဇာနာမ၊ အဋ္ဌမော သော ပရာဘဝေါ။|
      block |နဝမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၀၈|
      block |သေဟိ ဒာရေဟိ အသန္တုဋ္ဌော၊ ဝေသိယာသု ပဒုဿတိ။|
      block |ဒုဿတိ ပရဒာရေသု၊ တံ ပရာဘဝတော မုခံ။|
    count |၁၀၉|
      block |ဣတိ ဟေတံ ဝိဇာနာမ၊ နဝမော သော ပရာဘဝေါ။|
      block |ဒသမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၁၀|
      block |အတီတယောဗ္ဗနော ပေါသော၊ အာနေတိ တိမ္ဗရုတ္ထနိံ။|
      block |တဿာ ဣဿာ န သုပတိ၊ တံ ပရာဘဝတော မုခံ။|
    count |၁၁၁|
      block |ဣတိ ဟေတံ ဝိဇာနာမ၊ ဒသမော သော ပရာဘဝေါ။|
      block |ဧကာဒသမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၁၂|
      block |ဣတ္ထိံ သောဏ္ဍိံ ဝိကိရဏိံ၊ ပုရိသံ ဝါပိ တာဒိသံ။|
      block |ဣဿရိယသ္မိံ ဌပေတိ၊ တံ ပရာဘဝတော မုခံ။|
    count |၁၁၃|
      block |ဣတိ ဟေတံ ဝိဇာနာမ၊ ဧကာဒသမော သော ပရာဘဝေါ။|
      block |ဒွာဒသမံ ဘဂဝါ ဗြူဟိ၊ ကိံ ပရာဘဝတော မုခံ။|
    count |၁၁၄|
      block |အပ္ပဘောဂေါ မဟာတဏှော၊ ခတ္တိယေ ဇာယတေ ကုလေ။|
      block |သော စ ရဇ္ဇံ ပတ္ထယတိ၊ တံ ပရာဘဝတော မုခံ။|
    count |၁၁၅|
      block |ဧတေ ပရာဘဝေ လောကေ၊ ပဏ္ဍိတော သမဝေက္ခိယ။|
      block |အရိယော ဒဿနသမ္ပန္နော၊ သ လောကံ ဘဇတေ သိဝန္တိ။|
    stand |ပရာဘဝသုတ္တံ ဆဋ္ဌံ နိဋ္ဌိတံ။|
  block |၇။ ဝသလသုတ္တံ|
    block |ဧဝံ မေ သုတံ ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။ အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒာယ သာဝတ္ထိံ ပိဏ္ဍာယ ပါဝိသိ။ တေန ခေါ ပန သမယေန အဂ္ဂိကဘာရဒွာဇဿ ဗြာဟ္မဏဿ နိဝေသနေ အဂ္ဂိ ပဇ္ဇလိတော ဟောတိ အာဟုတိ ပဂ္ဂဟိတာ။ အထ ခေါ ဘဂဝါ သာဝတ္ထိယံ သပဒာနံ ပိဏ္ဍာယ စရမာနော ယေန အဂ္ဂိကဘာရဒွာဇဿ ဗြာဟ္မဏဿ နိဝေသနံ တေနုပသင်္ကမိ။|
    block |အဒ္ဒသာ ခေါ အဂ္ဂိကဘာရဒွာဇော ဗြာဟ္မဏော ဘဂဝန္တံ ဒူရတောဝ အာဂစ္ဆန္တံ။ ဒိသွာန ဘဂဝန္တံ ဧတဒဝေါစ တတြေဝ၊ မုဏ္ဍက၊ တတြေဝ၊ သမဏက၊ တတြေဝ၊ ဝသလက တိဋ္ဌာဟီတိ။|
    block |ဧဝံ ဝုတ္တေ၊ ဘဂဝါ အဂ္ဂိကဘာရဒွာဇံ ဗြာဟ္မဏံ ဧတဒဝေါစ ဇာနာသိ ပန တွံ၊ ဗြာဟ္မဏ၊ ဝသလံ ဝါ ဝသလကရဏေ ဝါ ဓမ္မေတိ။ န ခွာဟံ၊ ဘော ဂေါတမ၊ ဇာနာမိ ဝသလံ ဝါ ဝသလကရဏေ ဝါ ဓမ္မေ၊ သာဓု မေ ဘဝံ ဂေါတမော တထာ ဓမ္မံ ဒေသေတု၊ ယထာဟံ ဇာနေယျံ ဝသလံ ဝါ ဝသလကရဏေ ဝါ ဓမ္မေတိ။ တေန ဟိ၊ ဗြာဟ္မဏ၊ သုဏာဟိ၊ သာဓုကံ မနသိ ကရောဟိ၊ ဘာသိဿာမီတိ။ ဧဝံ၊ ဘောတိ ခေါ အဂ္ဂိကဘာရဒွာဇော ဗြာဟ္မဏော ဘဂဝတော ပစ္စဿောသိ။ ဘဂဝါ ဧတဒဝေါစ|
    count |၁၁၆|
      block |ကောဓနော ဥပနာဟီ စ၊ ပါပမက္ခီ စ ယော နရော။|
      block |ဝိပန္နဒိဋ္ဌိ မာယာဝီ၊ တံ ဇညာ ဝသလော ဣတိ။|
    count |၁၁၇|
      block |ဧကဇံ ဝါ ဒွိဇံ ဝါပိ၊ ယောဓ ပါဏံ ဝိဟိံသတိ။|
      block |ယဿ ပါဏေ ဒယာ နတ္ထိ၊ တံ ဇညာ ဝသလော ဣတိ။|
    count |၁၁၈|
      block |ယော ဟန္တိ ပရိရုန္ဓတိ၊ ဂါမာနိ နိဂမာနိ စ။|
      block |နိဂ္ဂါဟကော သမညာတော၊ တံ ဇညာ ဝသလော ဣတိ။|
    count |၁၁၉|
      block |ဂါမေ ဝါ ယဒိ ဝါ ရညေ၊ ယံ ပရေသံ မမာယိတံ။|
      block |ထေယျာ အဒိန္နမာဒေတိ၊ တံ ဇညာ ဝသလော ဣတိ။|
    count |၁၂၀|
      block |ယော ဟဝေ ဣဏမာဒာယ၊ စုဇ္ဇမာနော ပလာယတိ။|
      block |န ဟိ တေ ဣဏမတ္ထီတိ၊ တံ ဇညာ ဝသလော ဣတိ။|
    count |၁၂၁|
      block |ယော ဝေ ကိဉ္စိက္ခကမျတာ၊ ပန္ထသ္မိံ ဝဇန္တံ ဇနံ။|
      block |ဟန္တွာ ကိဉ္စိက္ခမာဒေတိ၊ တံ ဇညာ ဝသလော ဣတိ။|
    count |၁၂၂|
      block |အတ္တဟေတု ပရဟေတု၊ ဓနဟေတု စ ယော နရော။|
      block |သက္ခိပုဋ္ဌော မုသာ ဗြူတိ၊ တံ ဇညာ ဝသလော ဣတိ။|
    count |၁၂၃|
      block |ယော ဉာတီနံ သခီနံ ဝါ၊ ဒာရေသု ပဋိဒိဿတိ။|
      block |သာဟသာ သမ္ပိယေန ဝါ၊ တံ ဇညာ ဝသလော ဣတိ။|
    count |၁၂၄|
      block |ယော မာတရံ ပိတရံ ဝါ၊ ဇိဏ္ဏကံ ဂတယောဗ္ဗနံ။|
      block |ပဟု သန္တော န ဘရတိ၊ တံ ဇညာ ဝသလော ဣတိ။|
    count |၁၂၅|
      block |ယော မာတရံ ပိတရံ ဝါ၊ ဘာတရံ ဘဂိနိံ သသုံ။|
      block |ဟန္တိ ရောသေတိ ဝါစာယ၊ တံ ဇညာ ဝသလော ဣတိ။|
    count |၁၂၆|
      block |ယော အတ္ထံ ပုစ္ဆိတော သန္တော၊ အနတ္ထမနုသာသတိ။|
      block |ပဋိစ္ဆန္နေန မန္တေတိ၊ တံ ဇညာ ဝသလော ဣတိ။|
    count |၁၂၇|
      block |ယော ကတွာ ပါပကံ ကမ္မံ၊ မာ မံ ဇညာတိ ဣစ္ဆတိ။|
      block |ယော ပဋိစ္ဆန္နကမ္မန္တော၊ တံ ဇညာ ဝသလော ဣတိ။|
    count |၁၂၈|
      block |ယော ဝေ ပရကုလံ ဂန္တွာ၊ ဘုတွာန သုစိဘောဇနံ။|
      block |အာဂတံ နပ္ပဋိပူဇေတိ၊ တံ ဇညာ ဝသလော ဣတိ။|
    count |၁၂၉|
      block |ယော ဗြာဟ္မဏံ သမဏံ ဝါ၊ အညံ ဝါပိ ဝနိဗ္ဗကံ။|
      block |မုသာဝါဒေန ဝဉ္စေတိ၊ တံ ဇညာ ဝသလော ဣတိ။|
    count |၁၃၀|
      block |ယော ဗြာဟ္မဏံ သမဏံ ဝါ၊ ဘတ္တကာလေ ဥပဋ္ဌိတေ။|
      block |ရောသေတိ ဝါစာ န စ ဒေတိ၊ တံ ဇညာ ဝသလော ဣတိ။|
    count |၁၃၁|
      block |အသတံ ယောဓ ပဗြူတိ၊ မောဟေန ပလိဂုဏ္ဌိတော။|
      block |ကိဉ္စိက္ခံ နိဇိဂီသာနော၊ တံ ဇညာ ဝသလော ဣတိ။|
    count |၁၃၂|
      block |ယော စတ္တာနံ သမုက္ကံသေ၊ ပရေ စ မဝဇာနာတိ။|
      block |နိဟီနော သေန မာနေန၊ တံ ဇညာ ဝသလော ဣတိ။|
    count |၁၃၃|
      block |ရောသကော ကဒရိယော စ၊ ပါပိစ္ဆော မစ္ဆရီ သဌော။|
      block |အဟိရိကော အနောတ္တပ္ပီ၊ တံ ဇညာ ဝသလော ဣတိ။|
    count |၁၃၄|
      block |ယော ဗုဒ္ဓံ ပရိဘာသတိ၊ အထ ဝါ တဿ သာဝကံ။|
      block |ပရိဗ္ဗာဇံ ဂဟဋ္ဌံ ဝါ၊ တံ ဇညာ ဝသလော ဣတိ။|
    count |၁၃၅|
      block |ယော ဝေ အနရဟံ သန္တော၊ အရဟံ ပဋိဇာနာတိ။|
      block |စောရော သဗြဟ္မကေ လောကေ၊ ဧသော ခေါ ဝသလာဓမော။|
    count |၁၃၆|
      block |ဧတေ ခေါ ဝသလာ ဝုတ္တာ၊ မယာ ယေတေ ပကာသိတာ။|
      block |န ဇစ္စာ ဝသလော ဟောတိ၊ န ဇစ္စာ ဟောတိ ဗြာဟ္မဏော။|
      block |ကမ္မုနာ ဝသလော ဟောတိ၊ ကမ္မုနာ ဟောတိ ဗြာဟ္မဏော။|
    count |၁၃၇|
      block |တဒမိနာပိ ဇာနာထ၊ ယထာမေဒံ နိဒဿနံ။|
      block |စဏ္ဍာလပုတ္တော သောပါကော၊ မာတင်္ဂေါ ဣတိ ဝိဿုတော။|
    count |၁၃၈|
      block |သော ယသံ ပရမံ ပတ္တော၊ မာတင်္ဂေါ ယံ သုဒုလ္လဘံ။|
      block |အာဂစ္ဆုံ တဿုပဋ္ဌာနံ၊ ခတ္တိယာ ဗြာဟ္မဏာ ဗဟူ။|
    count |၁၃၉|
      block |ဒေဝယာနံ အဘိရုယှ၊ ဝိရဇံ သော မဟာပထံ။|
      block |ကာမရာဂံ ဝိရာဇေတွာ၊ ဗြဟ္မလောကူပဂေါ အဟု။|
      block |န နံ ဇာတိ နိဝါရေသိ၊ ဗြဟ္မလောကူပပတ္တိယာ။|
    count |၁၄၀|
      block |အဇ္ဈာယကကုလေ ဇာတာ၊ ဗြာဟ္မဏာ မန္တဗန္ဓဝါ။|
      block |တေ စ ပါပေသု ကမ္မေသု၊ အဘိဏှမုပဒိဿရေ။|
    count |၁၄၁|
      block |ဒိဋ္ဌေဝ ဓမ္မေ ဂါရယှာ၊ သမ္ပရာယေ စ ဒုဂ္ဂတိ။|
      block |န နေ ဇာတိ နိဝါရေတိ၊ ဒုဂ္ဂတျာ ဂရဟာယ ဝါ။|
    count |၁၄၂|
      block |န ဇစ္စာ ဝသလော ဟောတိ၊ န ဇစ္စာ ဟောတိ ဗြာဟ္မဏော။|
      block |ကမ္မုနာ ဝသလော ဟောတိ၊ ကမ္မုနာ ဟောတိ ဗြာဟ္မဏောတိ။|
    block |ဧဝံ ဝုတ္တေ၊ အဂ္ဂိကဘာရဒွာဇော ဗြာဟ္မဏော ဘဂဝန္တံ ဧတဒဝေါစ အဘိက္ကန္တံ၊ ဘော ဂေါတမ။ပေ။ ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန္တိ။|
    stand |ဝသလသုတ္တံ သတ္တမံ နိဋ္ဌိတံ။|
  block |၈။ မေတ္တသုတ္တံ|
    count |၁၄၃|
      block |ကရဏီယမတ္ထကုသလေန၊ ယန္တ သန္တံ ပဒံ အဘိသမေစ္စ။|
      block |သက္ကော ဥဇူ စ သုဟုဇူ စ၊ သူဝစော စဿ မုဒု အနတိမာနီ။|
    count |၁၄၄|
      block |သန္တုဿကော စ သုဘရော စ၊ အပ္ပကိစ္စော စ သလ္လဟုကဝုတ္တိ။|
      block |သန္တိန္ဒြိယော စ နိပကော စ၊ အပ္ပဂဗ္ဘော ကုလေသွနနုဂိဒ္ဓေါ။|
    count |၁၄၅|
      block |န စ ခုဒ္ဒမာစရေ ကိဉ္စိ၊ ယေန ဝိညူ ပရေ ဥပဝဒေယျုံ။|
      block |သုခိနော ဝ ခေမိနော ဟောန္တု၊ သဗ္ဗသတ္တာ ဘဝန္တု သုခိတတ္တာ။|
    count |၁၄၆|
      block |ယေ ကေစိ ပါဏဘူတတ္ထိ၊ တသာ ဝါ ထာဝရာ ဝနဝသေသာ။|
      block |ဒီဃာ ဝါ ယေ ဝ မဟန္တာ၊ မဇ္ဈိမာ ရဿကာ အဏုကထူလာ။|
    count |၁၄၇|
      block |ဒိဋ္ဌာ ဝါ ယေ ဝ အဒိဋ္ဌာ၊ ယေ ဝ ဒူရေ ဝသန္တိ အဝိဒူရေ။|
      block |ဘူတာ ဝ သမ္ဘဝေသီ ဝ၊ သဗ္ဗသတ္တာ ဘဝန္တု သုခိတတ္တာ။|
    count |၁၄၈|
      block |န ပရော ပရံ နိကုဗ္ဗေထ၊ နာတိမညေထ ကတ္ထစိ န ကဉ္စိ။|
      block |ဗျာရောသနာ ပဋိဃသညာ၊ နာညမညဿ ဒုက္ခမိစ္ဆေယျ။|
    count |၁၄၉|
      block |မာတာ ယထာ နိယံ ပုတ္တမာယုသာ ဧကပုတ္တမနုရက္ခေ။|
      block |ဧဝမ္ပိ သဗ္ဗဘူတေသု၊ မာနသံ ဘာဝယေ အပရိမာဏံ။|
    count |၁၅၀|
      block |မေတ္တဉ္စ သဗ္ဗလောကသ္မိ၊ မာနသံ ဘာဝယေ အပရိမာဏံ။|
      block |ဥဒ္ဓံ အဓော စ တိရိယဉ္စ၊ အသမ္ဗာဓံ အဝေရမသပတ္တံ။|
    count |၁၅၁|
      block |တိဋ္ဌံ စရံ နိသိန္နော ဝ၊ သယာနော ယာဝတာဿ ဝိတမိဒ္ဓေါ။|
      block |ဧတံ သတိံ အဓိဋ္ဌေယျ၊ ဗြဟ္မမေတံ ဝိဟာရမိဓမာဟု။|
    count |၁၅၂|
      block |ဒိဋ္ဌိဉ္စ အနုပဂ္ဂမ္မ၊ သီလဝါ ဒဿနေန သမ္ပန္နော။|
      block |ကာမေသု ဝိနယ ဂေဓံ၊ န ဟိ ဇာတုဂ္ဂဗ္ဘသေယျ ပုနရေတီတိ။|
    stand |မေတ္တသုတ္တံ အဋ္ဌမံ နိဋ္ဌိတံ။|
  block |၉။ ဟေမဝတသုတ္တံ|
    count |၁၅၃|
      block |အဇ္ဇ ပန္နရသော ဥပေါသထော၊ ဣတိ သာတာဂိရော ယက္ခေါ|
      block |ဒိဗ္ဗာ ရတ္တိ ဥပဋ္ဌိတာ။|
      block |အနောမနာမံ သတ္ထာရံ၊ ဟန္ဒ ပဿာမ ဂေါတမံ။|
    count |၁၅၄|
      block |ကစ္စိ မနော သုပဏိဟိတော၊ ဣတိ ဟေမဝတော ယက္ခေါ|
      block |သဗ္ဗဘူတေသု တာဒိနော။|
      block |ကစ္စိ ဣဋ္ဌေ အနိဋ္ဌေ စ၊ သင်္ကပ္ပဿ ဝသီကတာ။|
    count |၁၅၅|
      block |မနော စဿ သုပဏိဟိတော၊ ဣတိ သာတာဂိရော ယက္ခေါ|
      block |သဗ္ဗဘူတေသု တာဒိနော။|
      block |အထော ဣဋ္ဌေ အနိဋ္ဌေ စ၊ သင်္ကပ္ပဿ ဝသီကတာ။|
    count |၁၅၆|
      block |ကစ္စိ အဒိန္နံ နာဒိယတိ၊ ဣတိ ဟေမဝတော ယက္ခေါ|
      block |ကစ္စိ ပါဏေသု သညတော။|
      block |ကစ္စိ အာရာ ပမာဒမှာ၊ ကစ္စိ ဈာနံ န ရိဉ္စတိ။|
    count |၁၅၇|
      block |န သော အဒိန္နံ အာဒိယတိ၊ ဣတိ သာတာဂိရော ယက္ခေါ|
      block |အထော ပါဏေသု သညတော။|
      block |အထော အာရာ ပမာဒမှာ၊ ဗုဒ္ဓေါ ဈာနံ န ရိဉ္စတိ။|
    count |၁၅၈|
      block |ကစ္စိ မုသာ န ဘဏတိ၊ ဣတိ ဟေမဝတော ယက္ခေါ|
      block |ကစ္စိ န ခီဏဗျပ္ပထော။|
      block |ကစ္စိ ဝေဘူတိယံ နာဟ၊ ကစ္စိ သမ္ဖံ န ဘာသတိ။|
    count |၁၅၉|
      block |မုသာ စ သော န ဘဏတိ၊ ဣတိ သာတာဂိရော ယက္ခေါ|
      block |အထော န ခီဏဗျပ္ပထော။|
      block |အထော ဝေဘူတိယံ နာဟ၊ မန္တာ အတ္ထံ စ ဘာသတိ။|
    count |၁၆၀|
      block |ကစ္စိ န ရဇ္ဇတိ ကာမေသု၊ ဣတိ ဟေမဝတော ယက္ခေါ|
      block |ကစ္စိ စိတ္တံ အနာဝိလံ။|
      block |ကစ္စိ မောဟံ အတိက္ကန္တော၊ ကစ္စိ ဓမ္မေသု စက္ခုမာ။|
    count |၁၆၁|
      block |န သော ရဇ္ဇတိ ကာမေသု၊ ဣတိ သာတာဂိရော ယက္ခေါ|
      block |အထော စိတ္တံ အနာဝိလံ။|
      block |သဗ္ဗမောဟံ အတိက္ကန္တော၊ ဗုဒ္ဓေါ ဓမ္မေသု စက္ခုမာ။|
    count |၁၆၂|
      block |ကစ္စိ ဝိဇ္ဇာယ သမ္ပန္နော၊ ဣတိ ဟေမဝတော ယက္ခေါ|
      block |ကစ္စိ သံသုဒ္ဓစာရဏော။|
      block |ကစ္စိဿ အာသဝါ ခီဏာ၊ ကစ္စိ နတ္ထိ ပုနဗ္ဘဝေါ။|
    count |၁၆၃|
      block |ဝိဇ္ဇာယ စေဝ သမ္ပန္နော၊ ဣတိ သာတာဂိရော ယက္ခေါ|
      block |အထော သံသုဒ္ဓစာရဏော။|
      block |သဗ္ဗဿ အာသဝါ ခီဏာ၊ နတ္ထိ တဿ ပုနဗ္ဘဝေါ။|
    count |၁၆၄|
      block |သမ္ပန္နံ မုနိနော စိတ္တံ၊ ကမ္မုနာ ဗျပ္ပထေန စ။|
      block |ဝိဇ္ဇာစရဏသမ္ပန္နံ၊ ဓမ္မတော နံ ပသံသတိ။|
    count |၁၆၅|
      block |သမ္ပန္နံ မုနိနော စိတ္တံ၊ ကမ္မုနာ ဗျပ္ပထေန စ။|
      block |ဝိဇ္ဇာစရဏသမ္ပန္နံ၊ ဓမ္မတော အနုမောဒသိ။|
    count |၁၆၆|
      block |သမ္ပန္နံ မုနိနော စိတ္တံ၊ ကမ္မုနာ ဗျပ္ပထေန စ။|
      block |ဝိဇ္ဇာစရဏသမ္ပန္နံ၊ ဟန္ဒ ပဿာမ ဂေါတမံ။|
    count |၁၆၇|
      block |ဧဏိဇင်္ဃံ ကိသံ ဝီရံ၊ အပ္ပါဟာရံ အလောလုပံ။|
      block |မုနိံ ဝနသ္မိံ ဈာယန္တံ၊ ဧဟိ ပဿာမ ဂေါတမံ။|
    count |၁၆၈|
      block |သီဟံဝေကစရံ နာဂံ၊ ကာမေသု အနပေက္ခိနံ။|
      block |ဥပသင်္ကမ္မ ပုစ္ဆာမ၊ မစ္စုပါသပ္ပမောစနံ။|
    count |၁၆၉|
      block |အက္ခါတာရံ ပဝတ္တာရံ၊ သဗ္ဗဓမ္မာန ပါရဂုံ။|
      block |ဗုဒ္ဓံ ဝေရဘယာတီတံ၊ မယံ ပုစ္ဆာမ ဂေါတမံ။|
    count |၁၇၀|
      block |ကိသ္မိံ လောကော သမုပ္ပန္နော၊ ဣတိ ဟေမဝတော ယက္ခေါ|
      block |ကိသ္မိံ ကုဗ္ဗတိ သန္ထဝံ။|
      block |ကိဿ လောကော ဥပါဒာယ၊ ကိသ္မိံ လောကော ဝိဟညတိ။|
    count |၁၇၁|
      block |ဆသု လောကော သမုပ္ပန္နော၊ ဟေမဝတာတိ ဘဂဝါ|
      block |ဆသု ကုဗ္ဗတိ သန္ထဝံ။|
      block |ဆန္နမေဝ ဥပါဒာယ၊ ဆသု လောကော ဝိဟညတိ။|
    count |၁၇၂|
      block |ကတမံ တံ ဥပါဒာနံ၊ ယတ္ထ လောကော ဝိဟညတိ။|
      block |နိယျာနံ ပုစ္ဆိတော ဗြူဟိ၊ ကထံ ဒုက္ခါ ပမုစ္စတိ။|
    count |၁၇၃|
      block |ပဉ္စ ကာမဂုဏာ လောကေ၊ မနောဆဋ္ဌာ ပဝေဒိတာ။|
      block |ဧတ္ထ ဆန္ဒံ ဝိရာဇေတွာ၊ ဧဝံ ဒုက္ခါ ပမုစ္စတိ။|
    count |၁၇၄|
      block |ဧတံ လောကဿ နိယျာနံ၊ အက္ခါတံ ဝေါ ယထာတထံ။|
      block |ဧတံ ဝေါ အဟမက္ခါမိ၊ ဧဝံ ဒုက္ခါ ပမုစ္စတိ။|
    count |၁၇၅|
      block |ကော သူဓ တရတိ ဩဃံ၊ ကောဓ တရတိ အဏ္ဏဝံ။|
      block |အပ္ပတိဋ္ဌေ အနာလမ္ဗေ၊ ကော ဂမ္ဘီရေ န သီဒတိ။|
    count |၁၇၆|
      block |သဗ္ဗဒာ သီလသမ္ပန္နော၊ ပညဝါ သုသမာဟိတော။|
      block |အဇ္ဈတ္တစိန္တီ သတိမာ၊ ဩဃံ တရတိ ဒုတ္တရံ။|
    count |၁၇၇|
      block |ဝိရတော ကာမသညာယ၊ သဗ္ဗသံယောဇနာတိဂေါ။|
      block |နန္ဒီဘဝပရိက္ခီဏော၊ သော ဂမ္ဘီရေ န သီဒတိ။|
    count |၁၇၈|
      block |ဂဗ္ဘီရပညံ နိပုဏတ္ထဒဿိံ၊ အကိဉ္စနံ ကာမဘဝေ အသတ္တံ။|
      block |တံ ပဿထ သဗ္ဗဓိ ဝိပ္ပမုတ္တံ၊ ဒိဗ္ဗေ ပထေ ကမမာနံ မဟေသိံ။|
    count |၁၇၉|
      block |အနောမနာမံ နိပုဏတ္ထဒဿိံ၊ ပညာဒဒံ ကာမာလယေ အသတ္တံ။|
      block |တံ ပဿထ သဗ္ဗဝိဒုံ သုမေဓံ၊ အရိယေ ပထေ ကမမာနံ မဟေသိံ။|
    count |၁၈၀|
      block |သုဒိဋ္ဌံ ဝတ နော အဇ္ဇ၊ သုပ္ပဘာတံ သုဟုဋ္ဌိတံ။|
      block |ယံ အဒ္ဒသာမ သမ္ဗုဒ္ဓံ၊ ဩဃတိဏ္ဏမနာသဝံ။|
    count |၁၈၁|
      block |ဣမေ ဒသသတာ ယက္ခါ၊ ဣဒ္ဓိမန္တော ယသဿိနော။|
      block |သဗ္ဗေ တံ သရဏံ ယန္တိ၊ တွံ နော သတ္ထာ အနုတ္တရော။|
    count |၁၈၂|
      block |တေ မယံ ဝိစရိဿာမ၊ ဂါမာ ဂါမံ နဂါ နဂံ။|
      block |နမဿမာနာ သမ္ဗုဒ္ဓံ၊ ဓမ္မဿ စ သုဓမ္မတန္တိ။|
    stand |ဟေမဝတသုတ္တံ နဝမံ နိဋ္ဌိတံ။|
  block |၁၀။ အာဠဝကသုတ္တံ|
    block |ဧဝံ မေ သုတံ ဧကံ သမယံ ဘဂဝါ အာဠဝိယံ ဝိဟရတိ အာဠဝကဿ ယက္ခဿ ဘဝနေ။ အထ ခေါ အာဠဝကော ယက္ခေါ ယေန ဘဂဝါ တေနုပသင်္ကမိ၊ ဥပသင်္ကမိတွာ ဘဂဝန္တံ ဧတဒဝေါစ နိက္ခမ၊ သမဏာတိ။ သာဓာဝုသောတိ ဘဂဝါ နိက္ခမိ။ ပဝိသ၊ သမဏာတိ။ သာဓာဝုသောတိ ဘဂဝါ ပါဝိသိ။|
    block |ဒုတိယမ္ပိ ခေါ။ပေ။ တတိယမ္ပိ ခေါ အာဠဝကော ယက္ခေါ ဘဂဝန္တံ ဧတဒဝေါစ နိက္ခမ၊ သမဏာတိ။ သာဓာဝုသောတိ ဘဂဝါ နိက္ခမိ။ ပဝိသ၊ သမဏာတိ။ သာဓာဝုသောတိ ဘဂဝါ ပါဝိသိ။|
    block |စတုတ္ထမ္ပိ ခေါ အာဠဝကော ယက္ခေါ ဘဂဝန္တံ ဧတဒဝေါစ နိက္ခမ၊ သမဏာတိ။ န ခွာဟံ တံ၊ အာဝုသော၊ နိက္ခမိဿာမိ။ ယံ တေ ကရဏီယံ၊ တံ ကရောဟီတိ။|
    block |ပဉှံ တံ၊ သမဏ၊ ပုစ္ဆိဿာမိ။ သစေ မေ န ဗျာကရိဿသိ၊ စိတ္တံ ဝါ တေ ခိပိဿာမိ၊ ဟဒယံ ဝါ တေ ဖာလေဿာမိ၊ ပါဒေသု ဝါ ဂဟေတွာ ပါရဂင်္ဂါယ ခိပိဿာမီတိ။|
    block |န ခွာဟံ တံ၊ အာဝုသော၊ ပဿာမိ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ ယော မေ စိတ္တံ ဝါ ခိပေယျ ဟဒယံ ဝါ ဖာလေယျ ပါဒေသု ဝါ ဂဟေတွာ ပါရဂင်္ဂါယ ခိပေယျ။ အပိ စ တွံ၊ အာဝုသော၊ ပုစ္ဆ ယဒာကင်္ခသီတိ။ အထ ခေါ အာဠဝကော ယက္ခေါ ဘဂဝန္တံ ဂါထာယ အဇ္ဈဘာသိ|
    count |၁၈၃|
      block |ကိံ သူဓ ဝိတ္တံ ပုရိသဿ သေဋ္ဌံ၊ ကိံ သု သုစိဏ္ဏံ သုခမာဝဟာတိ။|
      block |ကိံ သု ဟဝေ သာဒုတရံ ရသာနံ၊ ကထံ ဇီဝိံ ဇီဝိတမာဟု သေဋ္ဌံ။|
    count |၁၈၄|
      block |သဒ္ဓီဓ ဝိတ္တံ ပုရိသဿ သေဋ္ဌံ၊ ဓမ္မော သုစိဏ္ဏော သုခမာဝဟာတိ။|
      block |သစ္စံ ဟဝေ သာဒုတရံ ရသာနံ၊ ပညာဇီဝိံ ဇီဝိတမာဟု သေဋ္ဌံ။|
    count |၁၈၅|
      block |ကထံ သု တရတိ ဩဃံ၊ ကထံ သု တရတိ အဏ္ဏဝံ။|
      block |ကထံ သု ဒုက္ခမစ္စေတိ၊ ကထံ သု ပရိသုဇ္ဈတိ။|
    count |၁၈၆|
      block |သဒ္ဓါ တရတိ ဩဃံ၊ အပ္ပမာဒေန အဏ္ဏဝံ။|
      block |ဝီရိယေန ဒုက္ခမစ္စေတိ၊ ပညာယ ပရိသုဇ္ဈတိ။|
    count |၁၈၇|
      block |ကထံ သု လဘတေ ပညံ၊ ကထံ သု ဝိန္ဒတေ ဓနံ။|
      block |ကထံ သု ကိတ္တိံ ပပ္ပေါတိ၊ ကထံ မိတ္တာနိ ဂန္ထတိ။|
      block |အသ္မာ လောကာ ပရံ လောကံ၊ ကထံ ပေစ္စ န သောစတိ။|
    count |၁၈၈|
      block |သဒ္ဒဟာနော အရဟတံ၊ ဓမ္မံ နိဗ္ဗာနပတ္တိယာ။|
      block |သုဿူသံ လဘတေ ပညံ၊ အပ္ပမတ္တော ဝိစက္ခဏော။|
    count |၁၈၉|
      block |ပတိရူပကာရီ ဓုရဝါ၊ ဥဋ္ဌာတာ ဝိန္ဒတေ ဓနံ။|
      block |သစ္စေန ကိတ္တိံ ပပ္ပေါတိ၊ ဒဒံ မိတ္တာနိ ဂန္ထတိ။|
    count |၁၉၀|
      block |ယဿေတေ စတုရော ဓမ္မာ၊ သဒ္ဓဿ ဃရမေသိနော။|
      block |သစ္စံ ဓမ္မော ဓိတိ စာဂေါ၊ သ ဝေ ပေစ္စ န သောစတိ။|
    count |၁၉၁|
      block |ဣင်္ဃ အညေပိ ပုစ္ဆဿု၊ ပုထူ သမဏဗြာဟ္မဏေ။|
      block |ယဒိ သစ္စာ ဒမာ စာဂါ၊ ခန္တျာ ဘိယျောဓ ဝိဇ္ဇတိ။|
    count |၁၉၂|
      block |ကထံ နု ဒာနိ ပုစ္ဆေယျံ၊ ပုထူ သမဏဗြာဟ္မဏေ။|
      block |ယောဟံ အဇ္ဇ ပဇာနာမိ၊ ယော အတ္ထော သမ္ပရာယိကော။|
    count |၁၉၃|
      block |အတ္ထာယ ဝတ မေ ဗုဒ္ဓေါ၊ ဝါသာယာဠဝိမာဂမာ။|
      block |ယောဟံ အဇ္ဇ ပဇာနာမိ၊ ယတ္ထ ဒိန္နံ မဟပ္ဖလံ။|
    count |၁၉၄|
      block |သော အဟံ ဝိစရိဿာမိ၊ ဂါမာ ဂါမံ ပုရာ ပုရံ။|
      block |နမဿမာနော သမ္ဗုဒ္ဓံ၊ ဓမ္မဿ စ သုဓမ္မတန္တိ။|
    stand |အာဠဝကသုတ္တံ ဒသမံ နိဋ္ဌိတံ။|
  block |၁၁။ ဝိဇယသုတ္တံ|
    count |၁၉၅|
      block |စရံ ဝါ ယဒိ ဝါ တိဋ္ဌံ၊ နိသိန္နော ဥဒ ဝါ သယံ။|
      block |သမိဉ္ဇေတိ ပသာရေတိ၊ ဧသာ ကာယဿ ဣဉ္ဇနာ။|
    count |၁၉၆|
      block |အဋ္ဌိနဟာရုသံယုတ္တော၊ တစမံသာဝလေပနော။|
      block |ဆဝိယာ ကာယော ပဋိစ္ဆန္နော၊ ယထာဘူတံ န ဒိဿတိ။|
    count |၁၉၇|
      block |အန္တပူရော ဥဒရပူရော၊ ယကနပေဠဿ ဝတ္ထိနော။|
      block |ဟဒယဿ ပပ္ဖာသဿ၊ ဝက္ကဿ ပိဟကဿ စ။|
    count |၁၉၈|
      block |သိင်္ဃာဏိကာယ ခေဠဿ၊ သေဒဿ စ မေဒဿ စ။|
      block |လောဟိတဿ လသိကာယ၊ ပိတ္တဿ စ ဝသာယ စ။|
    count |၁၉၉|
      block |အထဿ နဝဟိ သောတေဟိ၊ အသုစီ သဝတိ သဗ္ဗဒာ။|
      block |အက္ခိမှာ အက္ခိဂူထကော၊ ကဏ္ဏမှာ ကဏ္ဏဂူထကော။|
    count |၂၀၀|
      block |သိင်္ဃာဏိကာ စ နာသတော၊ မုခေန ဝမတေကဒာ။|
      block |ပိတ္တံ သေမှဉ္စ ဝမတိ၊ ကာယမှာ သေဒဇလ္လိကာ။|
    count |၂၀၁|
      block |အထဿ သုသိရံ သီသံ၊ မတ္ထလုင်္ဂဿ ပူရိတံ။|
      block |သုဘတော နံ မညတိ၊ ဗာလော အဝိဇ္ဇာယ ပုရက္ခတော။|
    count |၂၀၂|
      block |ယဒာ စ သော မတော သေတိ၊ ဥဒ္ဓုမာတော ဝိနီလကော။|
      block |အပဝိဒ္ဓေါ သုသာနသ္မိံ၊ အနပေက္ခါ ဟောန္တိ ဉာတယော။|
    count |၂၀၃|
      block |ခါဒန္တိ နံ သုဝါနာ စ၊ သိင်္ဂါလာ ဝကာ ကိမီ။|
      block |ကာကာ ဂိဇ္ဈာ စ ခါဒန္တိ၊ ယေ စညေ သန္တိ ပါဏိနော။|
    count |၂၀၄|
      block |သုတွာန ဗုဒ္ဓဝစနံ၊ ဘိက္ခု ပညာဏဝါ ဣဓ။|
      block |သော ခေါ နံ ပရိဇာနာတိ၊ ယထာဘူတဉှိ ပဿတိ။|
    count |၂၀၅|
      block |ယထာ ဣဒံ တထာ ဧတံ၊ ယထာ ဧတံ တထာ ဣဒံ။|
      block |အဇ္ဈတ္တဉ္စ ဗဟိဒ္ဓါ စ၊ ကာယေ ဆန္ဒံ ဝိရာဇယေ။|
    count |၂၀၆|
      block |ဆန္ဒရာဂဝိရတ္တော သော၊ ဘိက္ခု ပညာဏဝါ ဣဓ။|
      block |အဇ္ဈဂါ အမတံ သန္တိံ၊ နိဗ္ဗာနံ ပဒမစ္စုတံ။|
    count |၂၀၇|
      block |ဒွိပါဒကောယံ အသုစိ၊ ဒုဂ္ဂန္ဓော ပရိဟာရတိ။|
      block |နာနာကုဏပပရိပူရော၊ ဝိဿဝန္တော တတော တတော။|
    count |၂၀၈|
      block |ဧတာဒိသေန ကာယေန၊ ယော မညေ ဥဏ္ဏမေတဝေ။|
      block |ပရံ ဝါ အဝဇာနေယျ၊ ကိမညတြ အဒဿနာတိ။|
    stand |ဝိဇယသုတ္တံ ဧကာဒသမံ နိဋ္ဌိတံ။|
  block |၁၂။ မုနိသုတ္တံ|
    count |၂၀၉|
      block |သန္ထဝါတော ဘယံ ဇာတံ၊ နိကေတာ ဇာယတေ ရဇော။|
      block |အနိကေတမသန္ထဝံ၊ ဧတံ ဝေ မုနိဒဿနံ။|
    count |၂၁၀|
      block |ယော ဇာတမုစ္ဆိဇ္ဇ န ရောပယေယျ၊ ဇာယန္တမဿ နာနုပ္ပဝေစ္ဆေ။|
      block |တမာဟု ဧကံ မုနိနံ စရန္တံ၊ အဒ္ဒက္ခိ သော သန္တိပဒံ မဟေသိ။|
    count |၂၁၁|
      block |သင်္ခါယ ဝတ္ထူနိ ပမာယ ဗီဇံ၊ သိနေဟမဿ နာနုပ္ပဝေစ္ဆေ။|
      block |သ ဝေ မုနီ ဇာတိခယန္တဒဿီ၊ တက္ကံ ပဟာယ န ဥပေတိ သင်္ခံ။|
    count |၂၁၂|
      block |အညာယ သဗ္ဗာနိ နိဝေသနာနိ၊ အနိကာမယံ အညတရမ္ပိ တေသံ။|
      block |သ ဝေ မုနီ ဝီတဂေဓော အဂိဒ္ဓေါ၊ နာယူဟတီ ပါရဂတော ဟိ ဟောတိ။|
    count |၂၁၃|
      block |သဗ္ဗာဘိဘုံ သဗ္ဗဝိဒုံ သုမေဓံ၊ သဗ္ဗေသု ဓမ္မေသု အနူပလိတ္တံ။|
      block |သဗ္ဗဉ္ဇဟံ တဏှက္ခယေ ဝိမုတ္တံ၊ တံ ဝါပိ ဓီရာ မုနိ ဝေဒယန္တိ။|
    count |၂၁၄|
      block |ပညာဗလံ သီလဝတူပပန္နံ၊ သမာဟိတံ ဈာနရတံ သတီမံ။|
      block |သင်္ဂါ ပမုတ္တံ အခိလံ အနာသဝံ၊ တံ ဝါပိ ဓီရာ မုနိ ဝေဒယန္တိ။|
    count |၂၁၅|
      block |ဧကံ စရန္တံ မုနိမပ္ပမတ္တံ၊ နိန္ဒာပသံသာသု အဝေဓမာနံ။|
      block |သီဟံဝ သဒ္ဒေသု အသန္တသန္တံ၊ ဝါတံဝ ဇာလမှိ အသဇ္ဇမာနံ။|
      block |ပဒ္မံဝ တောယေန အလိပ္ပမာနံ၊ နေတာရမညေသမနညနေယျံ။|
      block |တံ ဝါပိ ဓီရာ မုနိ ဝေဒယန္တိ။|
    count |၂၁၆|
      block |ယော ဩဂဟဏေ ထမ္ဘောရိဝါဘိဇာယတိ၊ ယသ္မိံ ပရေ ဝါစာပရိယန္တံ ဝဒန္တိ။|
      block |တံ ဝီတရာဂံ သုသမာဟိတိန္ဒြိယံ၊ တံ ဝါပိ ဓီရာ မုနိ ဝေဒယန္တိ။|
    count |၂၁၇|
      block |ယော ဝေ ဌိတတ္တော တသရံဝ ဥဇ္ဇု၊ ဇိဂုစ္ဆတိ ကမ္မေဟိ ပါပကေဟိ။|
      block |ဝီမံသမာနော ဝိသမံ သမဉ္စ၊ တံ ဝါပိ ဓီရာ မုနိ ဝေဒယန္တိ။|
    count |၂၁၈|
      block |ယော သညတတ္တော န ကရောတိ ပါပံ၊ ဒဟရော မဇ္ဈိမော စ မုနိ ယတတ္တော။|
      block |အရောသနေယျော န သော ရောသေတိ ကဉ္စိ၊ တံ ဝါပိ ဓီရာ မုနိ ဝေဒယန္တိ။|
    count |၂၁၉|
      block |ယဒဂ္ဂတော မဇ္ဈတော သေသတော ဝါ၊ ပိဏ္ဍံ လဘေထ ပရဒတ္တူပဇီဝီ။|
      block |နာလံ ထုတုံ နောပိ နိပစ္စဝါဒီ၊ တံ ဝါပိ ဓီရာ မုနိ ဝေဒယန္တိ။|
    count |၂၂၀|
      block |မုနိံ စရန္တံ ဝိရတံ မေထုနသ္မာ၊ ယော ယောဗ္ဗနေ နောပနိဗဇ္ဈတေ ကွစိ။|
      block |မဒပ္ပမာဒာ ဝိရတံ ဝိပ္ပမုတ္တံ၊ တံ ဝါပိ ဓီရာ မုနိ ဝေဒယန္တိ။|
    count |၂၂၁|
      block |အညာယ လောကံ ပရမတ္ထဒဿိံ၊ ဩဃံ သမုဒ္ဒံ အတိတရိယ တာဒိံ။|
      block |တံ ဆိန္နဂန္ထံ အသိတံ အနာသဝံ၊ တံ ဝါပိ ဓီရာ မုနိ ဝေဒယန္တိ။|
    count |၂၂၂|
      block |အသမာ ဥဘော ဒူရဝိဟာရဝုတ္တိနော၊ ဂိဟီ ဒာရပေါသီ အမမော စ သုဗ္ဗတော။|
      block |ပရပါဏရောဓာယ ဂိဟီ အသညတော၊ နိစ္စံ မုနီ ရက္ခတိ ပါဏိနေ ယတော။|
    count |၂၂၃|
      block |သိခီ ယထာ နီလဂီဝေါ ဝိဟင်္ဂမော၊ ဟံသဿ နောပေတိ ဇဝံ ကုဒာစနံ။|
      block |ဧဝံ ဂိဟီ နာနုကရောတိ ဘိက္ခုနော၊ မုနိနော ဝိဝိတ္တဿ ဝနမှိ ဈာယတောတိ။|
      block |ဥရဂေါ ဓနိယော စေဝ၊ ဝိသာဏဉ္စ တထာ ကသိ။|
      block |စုန္ဒော ပရာဘဝေါ စေဝ၊ ဝသလော မေတ္တဘာဝနာ။|
      block |သာတာဂိရော အာဠဝကော၊ ဝိဇယော စ တထာ မုနိ။|
      block |ဒွာဒသေတာနိ သုတ္တာနိ၊ ဥရဂဝဂ္ဂေါတိ ဝုစ္စတီတိ။|
    stand |မုနိသုတ္တံ ဒွာဒသမံ နိဋ္ဌိတံ။ဥရဂဝဂ္ဂေါ ပဌမော နိဋ္ဌိတော။|
    block |တဿုဒ္ဒာနံ|
