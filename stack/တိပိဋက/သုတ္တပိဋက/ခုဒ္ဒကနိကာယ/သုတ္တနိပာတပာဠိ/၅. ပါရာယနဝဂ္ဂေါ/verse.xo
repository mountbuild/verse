block |၅။ ပါရာယနဝဂ္ဂေါ|
  block |ဝတ္ထုဂါထာ|
    count |၉၈၂|
      block |ကောသလာနံ ပုရာ ရမ္မာ၊ အဂမာ ဒက္ခိဏာပထံ။|
      block |အာကိဉ္စညံ ပတ္ထယာနော၊ ဗြာဟ္မဏော မန္တပါရဂူ။|
    count |၉၈၃|
      block |သော အဿကဿ ဝိသယေ၊ အဠကဿ သမာသနေ။|
      block |ဝသိ ဂေါဓာဝရီကူလေ၊ ဥဉ္ဆေန စ ဖလေန စ။|
    count |၉၈၄|
      block |တဿေဝ ဥပနိဿာယ၊ ဂါမော စ ဝိပုလော အဟု။|
      block |တတော ဇာတေန အာယေန၊ မဟာယညမကပ္ပယိ။|
    count |၉၈၅|
      block |မဟာယညံ ယဇိတွာန၊ ပုန ပါဝိသိ အဿမံ။|
      block |တသ္မိံ ပဋိပဝိဋ္ဌမှိ၊ အညော အာဂဉ္ဆိ ဗြာဟ္မဏော။|
    count |၉၈၆|
      block |ဥဂ္ဃဋ္ဋပါဒော တသိတော၊ ပင်္ကဒန္တော ရဇဿိရော။|
      block |သော စ နံ ဥပသင်္ကမ္မ၊ သတာနိ ပဉ္စ ယာစတိ။|
    count |၉၈၇|
      block |တမေနံ ဗာဝရီ ဒိသွာ၊ အာသနေန နိမန္တယိ။|
      block |သုခဉ္စ ကုသလံ ပုစ္ဆိ၊ ဣဒံ ဝစနမဗြဝိ။|
    count |၉၈၈|
      block |ယံ ခေါ မမ ဒေယျဓမ္မံ၊ သဗ္ဗံ ဝိသဇ္ဇိတံ မယာ။|
      block |အနုဇာနာဟိ မေ ဗြဟ္မေ၊ နတ္ထိ ပဉ္စသတာနိ မေ။|
    count |၉၈၉|
      block |သစေ မေ ယာစမာနဿ၊ ဘဝံ နာနုပဒဿတိ။|
      block |သတ္တမေ ဒိဝသေ တုယှံ၊ မုဒ္ဓါ ဖလတု သတ္တဓာ။|
    count |၉၉၀|
      block |အဘိသင်္ခရိတွာ ကုဟကော၊ ဘေရဝံ သော အကိတ္တယိ။|
      block |တဿ တံ ဝစနံ သုတွာ၊ ဗာဝရီ ဒုက္ခိတော အဟု။|
    count |၉၉၁|
      block |ဥဿုဿတိ အနာဟာရော၊ သောကသလ္လသမပ္ပိတော။|
      block |အထောပိ ဧဝံ စိတ္တဿ၊ ဈာနေ န ရမတီ မနော။|
    count |၉၉၂|
      block |ဥတြသ္တံ ဒုက္ခိတံ ဒိသွာ၊ ဒေဝတာ အတ္ထကာမိနီ။|
      block |ဗာဝရိံ ဥပသင်္ကမ္မ၊ ဣဒံ ဝစနမဗြဝိ။|
    count |၉၉၃|
      block |န သော မုဒ္ဓံ ပဇာနာတိ၊ ကုဟကော သော ဓနတ္ထိကော။|
      block |မုဒ္ဓနိ မုဒ္ဓပါတေ ဝါ၊ ဉာဏံ တဿ န ဝိဇ္ဇတိ။|
    count |၉၉၄|
      block |ဘောတီ စရဟိ ဇာနာသိ၊ တံ မေ အက္ခါဟိ ပုစ္ဆိတာ။|
      block |မုဒ္ဓံ မုဒ္ဓါဓိပါတဉ္စ၊ တံ သုဏောမ ဝစော တဝ။|
    count |၉၉၅|
      block |အဟမ္ပေတံ န ဇာနာမိ၊ ဉာဏမေတ္ထ န ဝိဇ္ဇတိ။|
      block |မုဒ္ဓနိ မုဒ္ဓါဓိပါတေ စ၊ ဇိနာနံ ဟေတ္ထ ဒဿနံ။|
    count |၉၉၆|
      block |အထ ကော စရဟိ ဇာနာတိ၊ အသ္မိံ ပထဝိမဏ္ဍလေ။|
      block |မုဒ္ဓံ မုဒ္ဓါဓိပါတဉ္စ၊ တံ မေ အက္ခါဟိ ဒေဝတေ။|
    count |၉၉၇|
      block |ပုရာ ကပိလဝတ္ထုမှာ၊ နိက္ခန္တော လောကနာယကော။|
      block |အပစ္စော ဩက္ကာကရာဇဿ၊ သကျပုတ္တော ပဘင်္ကရော။|
    count |၉၉၈|
      block |သော ဟိ ဗြာဟ္မဏ သမ္ဗုဒ္ဓေါ၊ သဗ္ဗဓမ္မာန ပါရဂူ။|
      block |သဗ္ဗာဘိညာဗလပ္ပတ္တော၊ သဗ္ဗဓမ္မေသု စက္ခုမာ။|
      block |သဗ္ဗကမ္မက္ခယံ ပတ္တော၊ ဝိမုတ္တော ဥပဓိက္ခယေ။|
    count |၉၉၉|
      block |ဗုဒ္ဓေါ သော ဘဂဝါ လောကေ၊ ဓမ္မံ ဒေသေတိ စက္ခုမာ။|
      block |တံ တွံ ဂန္တွာန ပုစ္ဆဿု၊ သော တေ တံ ဗျာကရိဿတိ။|
    count |၁၀၀၀|
      block |သမ္ဗုဒ္ဓေါတိ ဝစော သုတွာ၊ ဥဒဂ္ဂေါ ဗာဝရီ အဟု။|
      block |သောကဿ တနုကော အာသိ၊ ပီတိဉ္စ ဝိပုလံ လဘိ။|
    count |၁၀၀၁|
      block |သော ဗာဝရီ အတ္တမနော ဥဒဂ္ဂေါ၊ တံ ဒေဝတံ ပုစ္ဆတိ ဝေဒဇာတော။|
      block |ကတမမှိ ဂါမေ နိဂမမှိ ဝါ ပန၊ ကတမမှိ ဝါ ဇနပဒေ လောကနာထော။|
      block |ယတ္ထ ဂန္တွာန ပဿေမု၊ သမ္ဗုဒ္ဓံ ဒွိပဒုတ္တမံ၊။|
    count |၁၀၀၂|
      block |သာဝတ္ထိယံ ကောသလမန္ဒိရေ ဇိနော၊ ပဟူတပညော ဝရဘူရိမေဓသော။|
      block |သော သကျပုတ္တော ဝိဓုရော အနာသဝေါ၊ မုဒ္ဓါဓိပါတဿ ဝိဒူ နရာသဘော။|
    count |၁၀၀၃|
      block |တတော အာမန္တယီ သိဿေ၊ ဗြာဟ္မဏေ မန္တပါရဂေ။|
      block |ဧထ မာဏဝါ အက္ခိဿံ၊ သုဏာထ ဝစနံ မမ။|
    count |၁၀၀၄|
      block |ယဿေသော ဒုလ္လဘော လောကေ၊ ပါတုဘာဝေါ အဘိဏှသော။|
      block |သွာဇ္ဇ လောကမှိ ဥပ္ပန္နော၊ သမ္ဗုဒ္ဓေါ ဣတိ ဝိဿုတော။|
      block |ခိပ္ပံ ဂန္တွာန သာဝတ္ထိံ၊ ပဿဝှော ဒွိပဒုတ္တမံ။|
    count |၁၀၀၅|
      block |ကထံ စရဟိ ဇာနေမု၊ ဒိသွာ ဗုဒ္ဓေါတိ ဗြာဟ္မဏ။|
      block |အဇာနတံ နော ပဗြူဟိ၊ ယထာ ဇာနေမု တံ မယံ။|
    count |၁၀၀၆|
      block |အာဂတာနိ ဟိ မန္တေသု၊ မဟာပုရိသလက္ခဏာ။|
      block |ဒွတ္တိံသာနိ စ ဗျာက္ခါတာ၊ သမတ္တာ အနုပုဗ္ဗသော။|
    count |၁၀၀၇|
      block |ယဿေတေ ဟောန္တိ ဂတ္တေသု၊ မဟာပုရိသလက္ခဏာ။|
      block |ဒွေယေဝ တဿ ဂတိယော၊ တတိယာ ဟိ န ဝိဇ္ဇတိ။|
    count |၁၀၀၈|
      block |သစေ အဂါရံ အာဝသတိ၊ ဝိဇေယျ ပထဝိံ ဣမံ။|
      block |အဒဏ္ဍေန အသတ္ထေန၊ ဓမ္မေနမနုသာသတိ။|
    count |၁၀၀၉|
      block |သစေ စ သော ပဗ္ဗဇတိ၊ အဂါရာ အနဂါရိယံ။|
      block |ဝိဝဋ္ဋစ္ဆဒော သမ္ဗုဒ္ဓေါ၊ အရဟာ ဘဝတိ အနုတ္တရော။|
    count |၁၀၁၀|
      block |ဇာတိံ ဂေါတ္တဉ္စ လက္ခဏံ၊ မန္တေ သိဿေ ပုနာပရေ။|
      block |မုဒ္ဓံ မုဒ္ဓါဓိပါတဉ္စ၊ မနသာယေဝ ပုစ္ဆထ။|
    count |၁၀၁၁|
      block |အနာဝရဏဒဿာဝီ၊ ယဒိ ဗုဒ္ဓေါ ဘဝိဿတိ။|
      block |မနသာ ပုစ္ဆိတေ ပဉှေ၊ ဝါစာယ ဝိဿဇေဿတိ။|
    count |၁၀၁၂|
      block |ဗာဝရိဿ ဝစော သုတွာ၊ သိဿာ သောဠသ ဗြာဟ္မဏာ။|
      block |အဇိတော တိဿမေတ္တေယျော၊ ပုဏ္ဏကော အထ မေတ္တဂူ။|
    count |၁၀၁၃|
      block |ဓောတကော ဥပသီဝေါ စ၊ နန္ဒော စ အထ ဟေမကော။|
      block |တောဒေယျကပ္ပါ ဒုဘယော၊ ဇတုကဏ္ဏီ စ ပဏ္ဍိတော။|
    count |၁၀၁၄|
      block |ဘဒြာဝုဓော ဥဒယော စ၊ ပေါသာလော စာပိ ဗြာဟ္မဏော။|
      block |မောဃရာဇာ စ မေဓာဝီ၊ ပိင်္ဂိယော စ မဟာဣသိ။|
    count |၁၀၁၅|
      block |ပစ္စေကဂဏိနော သဗ္ဗေ၊ သဗ္ဗလောကဿ ဝိဿုတာ။|
      block |ဈာယီ ဈာနရတာ ဓီရာ၊ ပုဗ္ဗဝါသနဝါသိတာ။|
    count |၁၀၁၆|
      block |ဗာဝရိံ အဘိဝါဒေတွာ၊ ကတွာ စ နံ ပဒက္ခိဏံ။|
      block |ဇဋာဇိနဓရာ သဗ္ဗေ၊ ပက္ကာမုံ ဥတ္တရာမုခါ။|
    count |၁၀၁၇|
      block |အဠကဿ ပတိဋ္ဌာနံ၊ ပုရိမာဟိဿတိံ တဒာ။|
      block |ဥဇ္ဇေနိဉ္စာပိ ဂေါနဒ္ဓံ၊ ဝေဒိသံ ဝနသဝှယံ။|
    count |၁၀၁၈|
      block |ကောသမ္ဗိဉ္စာပိ သာကေတံ၊ သာဝတ္ထိဉ္စ ပုရုတ္တမံ။|
      block |သေတဗျံ ကပိလဝတ္ထုံ၊ ကုသိနာရဉ္စ မန္ဒိရံ။|
    count |၁၀၁၉|
      block |ပါဝဉ္စ ဘောဂနဂရံ၊ ဝေသာလိံ မာဂဓံ ပုရံ။|
      block |ပါသာဏကံ စေတိယဉ္စ၊ ရမဏီယံ မနောရမံ။|
    count |၁၀၂၀|
      block |တသိတောဝုဒကံ သီတံ၊ မဟာလာဘံဝ ဝါဏိဇော။|
      block |ဆာယံ ဃမ္မာဘိတတ္တောဝ၊ တုရိတာ ပဗ္ဗတမာရုဟုံ။|
    count |၁၀၂၁|
      block |ဘဂဝါ တမှိ သမယေ၊ ဘိက္ခုသင်္ဃပုရက္ခတော။|
      block |ဘိက္ခူနံ ဓမ္မံ ဒေသေတိ၊ သီဟောဝ နဒတီ ဝနေ။|
    count |၁၀၂၂|
      block |အဇိတော အဒ္ဒသ ဗုဒ္ဓံ၊ သတရံသိံ ဝ ဘာဏုမံ။|
      block |စန္ဒံ ယထာ ပန္နရသေ၊ ပါရိပူရိံ ဥပါဂတံ။|
    count |၁၀၂၃|
      block |အထဿ ဂတ္တေ ဒိသွာန၊ ပရိပူရဉ္စ ဗျဉ္ဇနံ။|
      block |ဧကမန္တံ ဌိတော ဟဋ္ဌော၊ မနောပဉှေ အပုစ္ဆထ။|
    count |၁၀၂၄|
      block |အာဒိဿ ဇမ္မနံ ဗြူဟိ၊ ဂေါတ္တံ ဗြူဟိ သလက္ခဏံ။|
      block |မန္တေသု ပါရမိံ ဗြူဟိ၊ ကတိ ဝါစေတိ ဗြာဟ္မဏော။|
    count |၁၀၂၅|
      block |ဝီသံ ဝဿသတံ အာယု၊ သော စ ဂေါတ္တေန ဗာဝရီ။|
      block |တီဏိဿ လက္ခဏာ ဂတ္တေ၊ တိဏ္ဏံ ဝေဒာန ပါရဂူ။|
    count |၁၀၂၆|
      block |လက္ခဏေ ဣတိဟာသေ စ၊ သနိဃဏ္ဍုသကေဋုဘေ။|
      block |ပဉ္စသတာနိ ဝါစေတိ၊ သဓမ္မေ ပါရမိံ ဂတော။|
    count |၁၀၂၇|
      block |လက္ခဏာနံ ပဝိစယံ၊ ဗာဝရိဿ နရုတ္တမ။|
      block |ကင်္ခစ္ဆိဒ ပကာသေဟိ၊ မာ နော ကင်္ခါယိတံ အဟု။|
    count |၁၀၂၈|
      block |မုခံ ဇိဝှာယ ဆာဒေတိ၊ ဥဏ္ဏဿ ဘမုကန္တရေ။|
      block |ကောသောဟိတံ ဝတ္ထဂုယှံ၊ ဧဝံ ဇာနာဟိ မာဏဝ။|
    count |၁၀၂၉|
      block |ပုစ္ဆဉှိ ကိဉ္စိ အသုဏန္တော၊ သုတွာ ပဉှေ ဝိယာကတေ။|
      block |ဝိစိန္တေတိ ဇနော သဗ္ဗော၊ ဝေဒဇာတော ကတဉ္ဇလီ။|
    count |၁၀၃၀|
      block |ကော နု ဒေဝေါ ဝါ ဗြဟ္မာ ဝါ၊ ဣန္ဒော ဝါပိ သုဇမ္ပတိ။|
      block |မနသာ ပုစ္ဆိတေ ပဉှေ၊ ကမေတံ ပဋိဘာသတိ။|
    count |၁၀၃၁|
      block |မုဒ္ဓံ မုဒ္ဓါဓိပါတဉ္စ၊ ဗာဝရီ ပရိပုစ္ဆတိ။|
      block |တံ ဗျာကရောဟိ ဘဂဝါ၊ ကင်္ခံ ဝိနယ နော ဣသေ။|
    count |၁၀၃၂|
      block |အဝိဇ္ဇာ မုဒ္ဓါတိ ဇာနာဟိ၊ ဝိဇ္ဇာ မုဒ္ဓါဓိပါတိနီ။|
      block |သဒ္ဓါသတိသမာဓီဟိ၊ ဆန္ဒဝီရိယေန သံယုတာ။|
    count |၁၀၃၃|
      block |တတော ဝေဒေန မဟတာ၊ သန္ထမ္ဘိတွာန မာဏဝေါ။|
      block |ဧကံသံ အဇိနံ ကတွာ၊ ပါဒေသု သိရသာ ပတိ။|
    count |၁၀၃၄|
      block |ဗာဝရီ ဗြာဟ္မဏော ဘောတော၊ သဟ သိဿေဟိ မာရိသ။|
      block |ဥဒဂ္ဂစိတ္တော သုမနော၊ ပါဒေ ဝန္ဒတိ စက္ခုမ။|
    count |၁၀၃၅|
      block |သုခိတော ဗာဝရီ ဟောတု၊ သဟ သိဿေဟိ ဗြာဟ္မဏော။|
      block |တွဉ္စာပိ သုခိတော ဟောဟိ၊ စိရံ ဇီဝါဟိ မာဏဝ။|
    count |၁၀၃၆|
      block |ဗာဝရိဿ စ တုယှံ ဝါ၊ သဗ္ဗေသံ သဗ္ဗသံသယံ။|
      block |ကတာဝကာသာ ပုစ္ဆဝှော၊ ယံ ကိဉ္စိ မနသိစ္ဆထ။|
    count |၁၀၃၇|
      block |သမ္ဗုဒ္ဓေန ကတောကာသော၊ နိသီဒိတွာန ပဉ္ဇလီ။|
      block |အဇိတော ပဌမံ ပဉှံ၊ တတ္ထ ပုစ္ဆိ တထာဂတံ။|
    stand |ဝတ္ထုဂါထာ နိဋ္ဌိတာ။|
  block |၁။ အဇိတမာဏဝပုစ္ဆာ|
    count |၁၀၃၈|
      block |ကေနဿု နိဝုတော လောကော၊ ဣစ္စာယသ္မာ အဇိတော|
      block |ကေနဿု နပ္ပကာသတိ။|
      block |ကိဿာဘိလေပနံ ဗြူသိ၊ ကိံသု တဿ မဟဗ္ဘယံ။|
    count |၁၀၃၉|
      block |အဝိဇ္ဇာယ နိဝုတော လောကော၊ အဇိတာတိ ဘဂဝါ|
      block |ဝေဝိစ္ဆာ ပမာဒာ နပ္ပကာသတိ။|
      block |ဇပ္ပါဘိလေပနံ ဗြူမိ၊ ဒုက္ခမဿ မဟဗ္ဘယံ။|
    count |၁၀၄၀|
      block |သဝန္တိ သဗ္ဗဓိ သောတာ၊ ဣစ္စာယသ္မာ အဇိတော|
      block |သောတာနံ ကိံ နိဝါရဏံ။|
      block |သောတာနံ သံဝရံ ဗြူဟိ၊ ကေန သောတာ ပိဓိယျရေ။|
    count |၁၀၄၁|
      block |ယာနိ သောတာနိ လောကသ္မိံ၊ အဇိတာတိ ဘဂဝါ|
      block |သတိ တေသံ နိဝါရဏံ။|
      block |သောတာနံ သံဝရံ ဗြူမိ၊ ပညာယေတေ ပိဓိယျရေ။|
    count |၁၀၄၂|
      block |ပညာ စေဝ သတိ ယဉ္စ၊ ဣစ္စာယသ္မာ အဇိတော|
      block |နာမရူပဉ္စ မာရိသ။|
      block |ဧတံ မေ ပုဋ္ဌော ပဗြူဟိ၊ ကတ္ထေတံ ဥပရုဇ္ဈတိ။|
    count |၁၀၄၃|
      block |ယမေတံ ပဉှံ အပုစ္ဆိ၊ အဇိတ တံ ဝဒာမိ တေ။|
      block |ယတ္ထ နာမဉ္စ ရူပဉ္စ၊ အသေသံ ဥပရုဇ္ဈတိ။|
      block |ဝိညာဏဿ နိရောဓေန၊ ဧတ္ထေတံ ဥပရုဇ္ဈတိ။|
    count |၁၀၄၄|
      block |ယေ စ သင်္ခါတဓမ္မာသေ၊ ယေ စ သေခါ ပုထူ ဣဓ။|
      block |တေသံ မေ နိပကော ဣရိယံ၊ ပုဋ္ဌော ပဗြူဟိ မာရိသ။|
    count |၁၀၄၅|
      block |ကာမေသု နာဘိဂိဇ္ဈေယျ၊ မနသာနာဝိလော သိယာ။|
      block |ကုသလော သဗ္ဗဓမ္မာနံ၊ သတော ဘိက္ခု ပရိဗ္ဗဇေတိ။|
    stand |အဇိတမာဏဝပုစ္ဆာ ပဌမာ နိဋ္ဌိတာ။|
  block |၂။ တိဿမေတ္တေယျမာဏဝပုစ္ဆာ|
    count |၁၀၄၆|
      block |ကောဓ သန္တုသိတော လောကေ၊ ဣစ္စာယသ္မာ တိဿမေတ္တေယျော|
      block |ကဿ နော သန္တိ ဣဉ္ဇိတာ။|
      block |ကော ဥဘန္တမဘိညာယ၊ မဇ္ဈေ မန္တာ န လိပ္ပတိ။|
      block |ကံ ဗြူသိ မဟာပုရိသောတိ၊ ကော ဣဓ သိဗ္ဗိနိမစ္စဂါ။|
    count |၁၀၄၇|
      block |ကာမေသု ဗြဟ္မစရိယဝါ၊ မေတ္တေယျာတိ ဘဂဝါ|
      block |ဝီတတဏှော သဒာ သတော။|
      block |သင်္ခါယ နိဗ္ဗုတော ဘိက္ခု၊ တဿ နော သန္တိ ဣဉ္ဇိတာ။|
    count |၁၀၄၈|
      block |သော ဥဘန္တမဘိညာယ၊ မဇ္ဈေ မန္တာ န လိပ္ပတိ။|
      block |တံ ဗြူမိ မဟာပုရိသောတိ၊ သော ဣဓ သိဗ္ဗိနိမစ္စဂါတိ။|
    stand |တိဿမေတ္တေယျမာဏဝပုစ္ဆာ ဒုတိယာ နိဋ္ဌိတာ။|
  block |၃။ ပုဏ္ဏကမာဏဝပုစ္ဆာ|
    count |၁၀၄၉|
      block |အနေဇံ မူလဒဿာဝိံ၊ ဣစ္စာယသ္မာ ပုဏ္ဏကော|
      block |အတ္ထိ ပဉှေန အာဂမံ။|
      block |ကိံ နိဿိတာ ဣသယော မနုဇာ၊ ခတ္တိယာ ဗြာဟ္မဏာ ဒေဝတာနံ။|
      block |ယညမကပ္ပယိံသု ပုထူဓ လောကေ၊ ပုစ္ဆာမိ တံ ဘဂဝါ ဗြူဟိ မေ တံ။|
    count |၁၀၅၀|
      block |ယေ ကေစိမေ ဣသယော မနုဇာ၊ ပုဏ္ဏကာတိ ဘဂဝါ|
      block |ခတ္တိယာ ဗြာဟ္မဏာ ဒေဝတာနံ။|
      block |ယညမကပ္ပယိံသု ပုထူဓ လောကေ၊ အာသီသမာနာ ပုဏ္ဏက ဣတ္ထတ္တံ။|
      block |ဇရံ သိတာ ယညမကပ္ပယိံသု။|
    count |၁၀၅၁|
      block |ယေ ကေစိမေ ဣသယော မနုဇာ၊ ဣစ္စာယသ္မာ ပုဏ္ဏကော|
      block |ခတ္တိယာ ဗြာဟ္မဏာ ဒေဝတာနံ။|
      block |ယညမကပ္ပယိံသု ပုထူဓ လောကေ၊ ကစ္စိဿု တေ ဘဂဝါ ယညပထေ အပ္ပမတ္တာ။|
      block |အတာရုံ ဇာတိဉ္စ ဇရဉ္စ မာရိသ၊ ပုစ္ဆာမိ တံ ဘဂဝါ ဗြူဟိ မေ တံ။|
    count |၁၀၅၂|
      block |အာသီသန္တိ ထောမယန္တိ၊ အဘိဇပ္ပန္တိ ဇုဟန္တိ။ ပုဏ္ဏကာတိ ဘဂဝါ|
      block |ကာမာဘိဇပ္ပန္တိ ပဋိစ္စ လာဘံ၊ တေ ယာဇယောဂါ ဘဝရာဂရတ္တာ။|
      block |နာတရိံသု ဇာတိဇရန္တိ ဗြူမိ။|
    count |၁၀၅၃|
      block |တေ စေ နာတရိံသု ယာဇယောဂါ၊ ဣစ္စာယသ္မာ ပုဏ္ဏကော|
      block |ယညေဟိ ဇာတိဉ္စ ဇရဉ္စ မာရိသ။|
      block |အထ ကော စရဟိ ဒေဝမနုဿလောကေ၊ အတာရိ ဇာတိဉ္စ ဇရဉ္စ မာရိသ။|
      block |ပုစ္ဆာမိ တံ ဘဂဝါ ဗြူဟိ မေ တံ။|
    count |၁၀၅၄|
      block |သင်္ခါယ လောကသ္မိ ပရောပရာနိ၊ ပုဏ္ဏကာတိ ဘဂဝါ|
      block |ယဿိဉ္ဇိတံ နတ္ထိ ကုဟိဉ္စိ လောကေ။|
      block |သန္တော ဝိဓူမော အနီဃော နိရာသော၊ အတာရိ သော ဇာတိဇရန္တိ ဗြူမီတိ။|
    stand |ပုဏ္ဏကမာဏဝပုစ္ဆာ တတိယာ နိဋ္ဌိတာ။|
  block |၄။ မေတ္တဂူမာဏဝပုစ္ဆာ|
    count |၁၀၅၅|
      block |ပုစ္ဆာမိ တံ ဘဂဝါ ဗြူဟိ မေ တံ၊ ဣစ္စာယသ္မာ မေတ္တဂူ|
      block |မညာမိ တံ ဝေဒဂုံ ဘာဝိတတ္တံ။|
      block |ကုတော နု ဒုက္ခါ သမုဒာဂတာ ဣမေ၊ ယေ ကေစိ လောကသ္မိမနေကရူပါ။|
    count |၁၀၅၆|
      block |ဒုက္ခဿ ဝေ မံ ပဘဝံ အပုစ္ဆသိ၊ မေတ္တဂူတိ ဘဂဝါ|
      block |တံ တေ ပဝက္ခါမိ ယထာ ပဇာနံ။|
      block |ဥပဓိနိဒာနာ ပဘဝန္တိ ဒုက္ခါ၊ ယေ ကေစိ လောကသ္မိမနေကရူပါ။|
    count |၁၀၅၇|
      block |ယော ဝေ အဝိဒွာ ဥပဓိံ ကရောတိ၊ ပုနပ္ပုနံ ဒုက္ခမုပေတိ မန္ဒော။|
      block |တသ္မာ ပဇာနံ ဥပဓိံ န ကယိရာ၊ ဒုက္ခဿ ဇာတိပ္ပဘဝါနုပဿီ။|
    count |၁၀၅၈|
      block |ယံ တံ အပုစ္ဆိမှ အကိတ္တယီ နော၊ အညံ တံ ပုစ္ဆာမ တဒိင်္ဃ ဗြူဟိ။|
      block |ကထံ နု ဓီရာ ဝိတရန္တိ ဩဃံ၊ ဇာတိံ ဇရံ သောကပရိဒ္ဒဝဉ္စ။|
      block |တံ မေ မုနိ သာဓု ဝိယာကရောဟိ၊ တထာ ဟိ တေ ဝိဒိတော ဧသ ဓမ္မော။|
    count |၁၀၅၉|
      block |ကိတ္တယိဿာမိ တေ ဓမ္မံ၊ မေတ္တဂူတိ ဘဂဝါ|
      block |ဒိဋ္ဌေ ဓမ္မေ အနီတိဟံ။|
      block |ယံ ဝိဒိတွာ သတော စရံ၊ တရေ လောကေ ဝိသတ္တိကံ။|
    count |၁၀၆၀|
      block |တဉ္စာဟံ အဘိနန္ဒာမိ၊ မဟေသိ ဓမ္မမုတ္တမံ။|
      block |ယံ ဝိဒိတွာ သတော စရံ၊ တရေ လောကေ ဝိသတ္တိကံ။|
    count |၁၀၆၁|
      block |ယံ ကိဉ္စိ သမ္ပဇာနာသိ၊ မေတ္တဂူတိ ဘဂဝါ|
      block |ဥဒ္ဓံ အဓော တိရိယဉ္စာပိ မဇ္ဈေ။|
      block |ဧတေသု နန္ဒိဉ္စ နိဝေသနဉ္စ၊ ပနုဇ္ဇ ဝိညာဏံ ဘဝေ န တိဋ္ဌေ။|
    count |၁၀၆၂|
      block |ဧဝံဝိဟာရီ သတော အပ္ပမတ္တော၊ ဘိက္ခု စရံ ဟိတွာ မမာယိတာနိ။|
      block |ဇာတိံ ဇရံ သောကပရိဒ္ဒဝဉ္စ၊ ဣဓေဝ ဝိဒွာ ပဇဟေယျ ဒုက္ခံ။|
    count |၁၀၆၃|
      block |ဧတာဘိနန္ဒာမိ ဝစော မဟေသိနော၊ သုကိတ္တိတံ ဂေါတမနူပဓီကံ။|
      block |အဒ္ဓါ ဟိ ဘဂဝါ ပဟာသိ ဒုက္ခံ၊ တထာ ဟိ တေ ဝိဒိတော ဧသ ဓမ္မော။|
    count |၁၀၆၄|
      block |တေ စာပိ နူနပ္ပဇဟေယျု ဒုက္ခံ၊ ယေ တွံ မုနိ အဋ္ဌိတံ ဩဝဒေယျ။|
      block |တံ တံ နမဿာမိ သမေစ္စ နာဂ၊ အပ္ပေဝ မံ ဘဂဝါ အဋ္ဌိတံ ဩဝဒေယျ။|
    count |၁၀၆၅|
      block |ယံ ဗြာဟ္မဏံ ဝေဒဂုမာဘိဇညာ၊ အကိဉ္စနံ ကာမဘဝေ အသတ္တံ။|
      block |အဒ္ဓါ ဟိ သော ဩဃမိမံ အတာရိ၊ တိဏ္ဏော စ ပါရံ အခိလော အကင်္ခေါ။|
    count |၁၀၆၆|
      block |ဝိဒွာ စ ယော ဝေဒဂူ နရော ဣဓ၊ ဘဝါဘဝေ သင်္ဂမိမံ ဝိသဇ္ဇ။|
      block |သော ဝီတတဏှော အနီဃော နိရာသော၊ အတာရိ သော ဇာတိဇရန္တိ ဗြူမီတိ။|
    stand |မေတ္တဂူမာဏဝပုစ္ဆာ စတုတ္ထီ နိဋ္ဌိတာ။|
  block |၅။ ဓောတကမာဏဝပုစ္ဆာ|
    count |၁၀၆၇|
      block |ပုစ္ဆာမိ တံ ဘဂဝါ ဗြူဟိ မေ တံ၊ ဣစ္စာယသ္မာ ဓောတကော|
      block |ဝါစာဘိကင်္ခါမိ မဟေသိ တုယှံ။|
      block |တဝ သုတွာန နိဂ္ဃောသံ၊ သိက္ခေ နိဗ္ဗာနမတ္တနော။|
    count |၁၀၆၈|
      block |တေနဟာတပ္ပံ ကရောဟိ၊ ဓောတကာတိ ဘဂဝါ ဣဓေဝ နိပကော သတော။|
      block |ဣတော သုတွာန နိဂ္ဃောသံ၊ သိက္ခေ နိဗ္ဗာနမတ္တနော။|
    count |၁၀၆၉|
      block |ပဿာမဟံ ဒေဝမနုဿလောကေ၊ အကိဉ္စနံ ဗြာဟ္မဏမိရိယမာနံ။|
      block |တံ တံ နမဿာမိ သမန္တစက္ခု၊ ပမုဉ္စ မံ သက္က ကထံကထာဟိ။|
    count |၁၀၇၀|
      block |နာဟံ သဟိဿာမိ ပမောစနာယ၊ ကထံကထိံ ဓောတက ကဉ္စိ လောကေ။|
      block |ဓမ္မဉ္စ သေဋ္ဌံ အဘိဇာနမာနော၊ ဧဝံ တုဝံ ဩဃမိမံ တရေသိ။|
    count |၁၀၇၁|
      block |အနုသာသ ဗြဟ္မေ ကရုဏာယမာနော၊ ဝိဝေကဓမ္မံ ယမဟံ ဝိဇညံ။|
      block |ယထာဟံ အာကာသောဝ အဗျာပဇ္ဇမာနော၊ ဣဓေဝ သန္တော အသိတော စရေယျံ။|
    count |၁၀၇၂|
      block |ကိတ္တယိဿာမိ တေ သန္တိံ၊ ဓောတကာတိ ဘဂဝါ ဒိဋ္ဌေ ဓမ္မေ အနီတိဟံ။|
      block |ယံ ဝိဒိတွာ သတော စရံ၊ တရေ လောကေ ဝိသတ္တိကံ။|
    count |၁၀၇၃|
      block |တဉ္စာဟံ အဘိနန္ဒာမိ၊ မဟေသိ သန္တိမုတ္တမံ။|
      block |ယံ ဝိဒိတွာ သတော စရံ၊ တရေ လောကေ ဝိသတ္တိကံ။|
    count |၁၀၇၄|
      block |ယံ ကိဉ္စိ သမ္ပဇာနာသိ၊ ဓောတကာတိ ဘဂဝါ|
      block |ဥဒ္ဓံ အဓော တိရိယဉ္စာပိ မဇ္ဈေ။|
      block |ဧတံ ဝိဒိတွာ သင်္ဂေါတိ လောကေ၊ ဘဝါဘဝါယ မာကာသိ တဏှန္တိ။|
    stand |ဓောတကမာဏဝပုစ္ဆာ ပဉ္စမီ နိဋ္ဌိတာ။|
  block |၆။ ဥပသီဝမာဏဝပုစ္ဆာ|
    count |၁၀၇၅|
      block |ဧကော အဟံ သက္က မဟန္တမောဃံ၊ ဣစ္စာယသ္မာ ဥပသီဝေါ|
      block |အနိဿိတော နော ဝိသဟာမိ တာရိတုံ။|
      block |အာရမ္မဏံ ဗြူဟိ သမန္တစက္ခု၊ ယံ နိဿိတော ဩဃမိမံ တရေယျံ။|
    count |၁၀၇၆|
      block |အာကိဉ္စညံ ပေက္ခမာနော သတိမာ၊ ဥပသီဝါတိ ဘဂဝါ|
      block |နတ္ထီတိ နိဿာယ တရဿု ဩဃံ။|
      block |ကာမေ ပဟာယ ဝိရတော ကထာဟိ၊ တဏှက္ခယံ နတ္တမဟာဘိပဿ။|
    count |၁၀၇၇|
      block |သဗ္ဗေသု ကာမေသု ယော ဝီတရာဂေါ၊ ဣစ္စာယသ္မာ ဥပသီဝေါ|
      block |အာကိဉ္စညံ နိဿိတော ဟိတွာ မညံ။|
      block |သညာဝိမောက္ခေ ပရမေ ဝိမုတ္တော၊ တိဋ္ဌေ နု သော တတ္ထ အနာနုယာယီ။|
    count |၁၀၇၈|
      block |သဗ္ဗေသု ကာမေသု ယော ဝီတရာဂေါ၊ ဥပသီဝါတိ ဘဂဝါ|
      block |အာကိဉ္စညံ နိဿိတော ဟိတွာ မညံ။|
      block |သညာဝိမောက္ခေ ပရမေ ဝိမုတ္တော၊ တိဋ္ဌေယျ သော တတ္ထ အနာနုယာယီ။|
    count |၁၀၇၉|
      block |တိဋ္ဌေ စေ သော တတ္ထ အနာနုယာယီ၊ ပူဂမ္ပိ ဝဿာနံ သမန္တစက္ခု။|
      block |တတ္ထေဝ သော သီတိသိယာ ဝိမုတ္တော၊ စဝေထ ဝိညာဏံ တထာဝိဓဿ။|
    count |၁၀၈၀|
      block |အစ္စီ ယထာ ဝါတဝေဂေန ခိတ္တာ၊ ဥပသီဝါတိ ဘဂဝါ|
      block |အတ္ထံ ပလေတိ န ဥပေတိ သင်္ခံ။|
      block |ဧဝံ မုနီ နာမကာယာ ဝိမုတ္တော၊ အတ္ထံ ပလေတိ န ဥပေတိ သင်္ခံ။|
    count |၁၀၈၁|
      block |အတ္ထင်္ဂတော သော ဥဒ ဝါ သော နတ္ထိ၊ ဥဒာဟု ဝေ သဿတိယာ အရောဂေါ။|
      block |တံ မေ မုနီ သာဓု ဝိယာကရောဟိ၊ တထာ ဟိ တေ ဝိဒိတော ဧသ ဓမ္မော။|
    count |၁၀၈၂|
      block |အတ္ထင်္ဂတဿ န ပမာဏမတ္ထိ၊ ဥပသီဝါတိ ဘဂဝါ|
      block |ယေန နံ ဝဇ္ဇုံ တံ တဿ နတ္ထိ။|
      block |သဗ္ဗေသု ဓမ္မေသု သမူဟတေသု၊ သမူဟတာ ဝါဒပထာပိ သဗ္ဗေတိ။|
    stand |ဥပသီဝမာဏဝပုစ္ဆာ ဆဋ္ဌီ နိဋ္ဌိတာ။|
  block |၇။ နန္ဒမာဏဝပုစ္ဆာ|
    count |၁၀၈၃|
      block |သန္တိ လောကေ မုနယော၊ ဣစ္စာယသ္မာ နန္ဒော|
      block |ဇနာ ဝဒန္တိ တယိဒံ ကထံသု။|
      block |ဉာဏူပပန္နံ နော မုနိံ ဝဒန္တိ၊ ဥဒာဟု ဝေ ဇီဝိတေနူပပန္နံ။|
    count |၁၀၈၄|
      block |န ဒိဋ္ဌိယာ န သုတိယာ န ဉာဏေန၊ န သီလဗ္ဗတေန|
      block |မုနီဓ နန္ဒ ကုသလာ ဝဒန္တိ။|
      block |ဝိသေနိကတွာ အနီဃာ နိရာသာ၊ စရန္တိ ယေ တေ မုနယောတိ ဗြူမိ။|
    count |၁၀၈၅|
      block |ယေ ကေစိမေ သမဏဗြာဟ္မဏာသေ၊ ဣစ္စာယသ္မာ နန္ဒော|
      block |ဒိဋ္ဌဿုတေနာပိ ဝဒန္တိ သုဒ္ဓိံ။|
      block |သီလဗ္ဗတေနာပိ ဝဒန္တိ သုဒ္ဓိံ၊ အနေကရူပေန ဝဒန္တိ သုဒ္ဓိံ။|
      block |ကစ္စိဿု တေ ဘဂဝါ တတ္ထ ယတာ စရန္တာ၊ အတာရု ဇာတိဉ္စ ဇရဉ္စ မာရိသ။|
      block |ပုစ္ဆာမိ တံ ဘဂဝါ ဗြူဟိ မေ တံ။|
    count |၁၀၈၆|
      block |ယေ ကေစိမေ သမဏဗြာဟ္မဏာသေ၊ နန္ဒာတိ ဘဂဝါ|
      block |ဒိဋ္ဌဿုတေနာပိ ဝဒန္တိ သုဒ္ဓိံ။|
      block |သီလဗ္ဗတေနာပိ ဝဒန္တိ သုဒ္ဓိံ၊ အနေကရူပေန ဝဒန္တိ သုဒ္ဓိံ။|
      block |ကိဉ္စာပိ တေ တတ္ထ ယတာ စရန္တိ၊ နာရိံသု ဇာတိဇရန္တိ ဗြူမိ။|
    count |၁၀၈၇|
      block |ယေ ကေစိမေ သမဏဗြာဟ္မဏာသေ၊ ဣစ္စာယသ္မာ နန္ဒော|
      block |ဒိဋ္ဌဿုတေနာပိ ဝဒန္တိ သုဒ္ဓိံ။|
      block |သီလဗ္ဗတေနာပိ ဝဒန္တိ သုဒ္ဓိံ၊ အနေကရူပေန ဝဒန္တိ သုဒ္ဓိံ။|
      block |တေ စေ မုနိ ဗြူသိ အနောဃတိဏ္ဏေ၊ အထ ကော စရဟိ ဒေဝမနုဿလောကေ။|
      block |အတာရိ ဇာတိဉ္စ ဇရဉ္စ မာရိသ၊ ပုစ္ဆာမိ တံ ဘဂဝါ ဗြူဟိ မေ တံ။|
    count |၁၀၈၈|
      block |နာဟံ သဗ္ဗေ သမဏဗြာဟ္မဏာသေ၊ နန္ဒာတိ ဘဂဝါ|
      block |ဇာတိဇရာယ နိဝုတာတိ ဗြူမိ။|
      block |ယေ သီဓ ဒိဋ္ဌံဝ သုတံ မုတံ ဝါ၊ သီလဗ္ဗတံ ဝါပိ ပဟာယ သဗ္ဗံ။|
      block |အနေကရူပမ္ပိ ပဟာယ သဗ္ဗံ၊ တဏှံ ပရိညာယ အနာသဝါသေ။|
      block |တေ ဝေ နရာ ဩဃတိဏ္ဏာတိ ဗြူမိ။|
    count |၁၀၈၉|
      block |ဧတာဘိနန္ဒာမိ ဝစော မဟေသိနော၊ သုကိတ္တိတံ ဂေါတမနူပဓီကံ။|
      block |ယေ သီဓ ဒိဋ္ဌံ ဝ သုတံ မုတံ ဝါ၊ သီလဗ္ဗတံ ဝါပိ ပဟာယ သဗ္ဗံ။|
      block |အနေကရူပမ္ပိ ပဟာယ သဗ္ဗံ၊ တဏှံ ပရိညာယ အနာသဝါသေ။|
      block |အဟမ္ပိ တေ ဩဃတိဏ္ဏာတိ ဗြူမီတိ။|
    stand |နန္ဒမာဏဝပုစ္ဆာ သတ္တမာ နိဋ္ဌိတာ။|
  block |၈။ ဟေမကမာဏဝပုစ္ဆာ|
    count |၁၀၉၀|
      block |ယေ မေ ပုဗ္ဗေ ဝိယာကံသု၊ ဣစ္စာယသ္မာ ဟေမကော|
      block |ဟုရံ ဂေါတမသာသနာ။|
      block |ဣစ္စာသိ ဣတိ ဘဝိဿတိ၊ သဗ္ဗံ တံ ဣတိဟီတိဟံ။|
      block |သဗ္ဗံ တံ တက္ကဝဍ္ဎနံ၊ နာဟံ တတ္ထ အဘိရမိံ။|
    count |၁၀၉၁|
      block |တွဉ္စ မေ ဓမ္မမက္ခါဟိ၊ တဏှာနိဂ္ဃာတနံ မုနိ။|
      block |ယံ ဝိဒိတွာ သတော စရံ၊ တရေ လောကေ ဝိသတ္တိကံ။|
    count |၁၀၉၂|
      block |ဣဓ ဒိဋ္ဌသုတမုတဝိညာတေသု၊ ပိယရူပေသု ဟေမက။|
      block |ဆန္ဒရာဂဝိနောဒနံ၊ နိဗ္ဗာနပဒမစ္စုတံ။|
    count |၁၀၉၃|
      block |ဧတဒညာယ ယေ သတာ၊ ဒိဋ္ဌဓမ္မာဘိနိဗ္ဗုတာ။|
      block |ဥပသန္တာ စ တေ သဒာ၊ တိဏ္ဏာ လောကေ ဝိသတ္တိကန္တိ။|
    stand |ဟေမကမာဏဝပုစ္ဆာ အဋ္ဌမာ နိဋ္ဌိတာ။|
  block |၉။ တောဒေယျမာဏဝပုစ္ဆာ|
    count |၁၀၉၄|
      block |ယသ္မိံ ကာမာ န ဝသန္တိ၊ ဣစ္စာယသ္မာ တောဒေယျော|
      block |တဏှာ ယဿ န ဝိဇ္ဇတိ။|
      block |ကထံကထာ စ ယော တိဏ္ဏော၊ ဝိမောက္ခေါ တဿ ကီဒိသော။|
    count |၁၀၉၅|
      block |ယသ္မိံ ကာမာ န ဝသန္တိ၊ တောဒေယျာတိ ဘဂဝါ|
      block |တဏှာ ယဿ န ဝိဇ္ဇတိ။|
      block |ကထံကထာ စ ယော တိဏ္ဏော၊ ဝိမောက္ခေါ တဿ နာပရော။|
    count |၁၀၉၆|
      block |နိရာသသော သော ဥဒ အာသသာနော၊ ပညာဏဝါ သော ဥဒ ပညကပ္ပီ။|
      block |မုနိံ အဟံ သက္က ယထာ ဝိဇညံ၊ တံ မေ ဝိယာစိက္ခ သမန္တစက္ခု။|
    count |၁၀၉၇|
      block |နိရာသသော သော န စ အာသသာနော၊ ပညာဏဝါ သော န စ ပညကပ္ပီ။|
      block |ဧဝမ္ပိ တောဒေယျ မုနိံ ဝိဇာန၊ အကိဉ္စနံ ကာမဘဝေ အသတ္တန္တိ။|
    stand |တောဒေယျမာဏဝပုစ္ဆာ နဝမာ နိဋ္ဌိတာ။|
  block |၁၀။ ကပ္ပမာဏဝပုစ္ဆာ|
    count |၁၀၉၈|
      block |မဇ္ဈေ သရသ္မိံ တိဋ္ဌတံ၊ ဣစ္စာယသ္မာ ကပ္ပေါ|
      block |ဩဃေ ဇာတေ မဟဗ္ဘယေ။|
      block |ဇရာမစ္စုပရေတာနံ၊ ဒီပံ ပဗြူဟိ မာရိသ။|
      block |တွဉ္စ မေ ဒီပမက္ခါဟိ၊ ယထာယိဒံ နာပရံ သိယာ။|
    count |၁၀၉၉|
      block |မဇ္ဈေ သရသ္မိံ တိဋ္ဌတံ၊ ကပ္ပါတိ ဘဂဝါ|
      block |ဩဃေ ဇာတေ မဟဗ္ဘယေ။|
      block |ဇရာမစ္စုပရေတာနံ၊ ဒီပံ ပဗြူမိ ကပ္ပ တေ။|
    count |၁၁၀၀|
      block |အကိဉ္စနံ အနာဒာနံ၊ ဧတံ ဒီပံ အနာပရံ။|
      block |နိဗ္ဗာနံ ဣတိ နံ ဗြူမိ၊ ဇရာမစ္စုပရိက္ခယံ။|
    count |၁၁၀၁|
      block |ဧတဒညာယ ယေ သတာ၊ ဒိဋ္ဌဓမ္မာဘိနိဗ္ဗုတာ။|
      block |န တေ မာရဝသာနုဂါ၊ န တေ မာရဿ ပဒ္ဓဂူတိ။|
    stand |ကပ္ပမာဏဝပုစ္ဆာ ဒသမာ နိဋ္ဌိတာ။|
  block |၁၁။ ဇတုကဏ္ဏိမာဏဝပုစ္ဆာ|
    count |၁၁၀၂|
      block |သုတွာနဟံ ဝီရမကာမကာမိံ၊ ဣစ္စာယသ္မာ ဇတုကဏ္ဏိ|
      block |ဩဃာတိဂံ ပုဋ္ဌုမကာမမာဂမံ။|
      block |သန္တိပဒံ ဗြူဟိ သဟဇနေတ္တ၊ ယထာတစ္ဆံ ဘဂဝါ ဗြူဟိ မေ တံ။|
    count |၁၁၀၃|
      block |ဘဂဝါ ဟိ ကာမေ အဘိဘုယျ ဣရိယတိ၊ အာဒိစ္စောဝ ပထဝိံ တေဇီ တေဇသာ။|
      block |ပရိတ္တပညဿ မေ ဘူရိပည၊ အာစိက္ခ ဓမ္မံ ယမဟံ ဝိဇညံ။|
      block |ဇာတိဇရာယ ဣဓ ဝိပ္ပဟာနံ။|
    count |၁၁၀၄|
      block |ကာမေသု ဝိနယ ဂေဓံ၊ ဇတုကဏ္ဏီတိ ဘဂဝါ နေက္ခမ္မံ ဒဋ္ဌု ခေမတော။|
      block |ဥဂ္ဂဟီတံ နိရတ္တံ ဝါ၊ မာ တေ ဝိဇ္ဇိတ္ထ ကိဉ္စနံ။|
    count |၁၁၀၅|
      block |ယံ ပုဗ္ဗေ တံ ဝိသောသေဟိ၊ ပစ္ဆာ တေ မာဟု ကိဉ္စနံ။|
      block |မဇ္ဈေ စေ နော ဂဟေဿသိ၊ ဥပသန္တော စရိဿသိ။|
    count |၁၁၀၆|
      block |သဗ္ဗသော နာမရူပသ္မိံ၊ ဝီတဂေဓဿ ဗြာဟ္မဏ။|
      block |အာသဝါဿ န ဝိဇ္ဇန္တိ၊ ယေဟိ မစ္စုဝသံ ဝဇေတိ။|
    stand |ဇတုကဏ္ဏိမာဏဝပုစ္ဆာ ဧကာဒသမာ နိဋ္ဌိတာ။|
  block |၁၂။ ဘဒြာဝုဓမာဏဝပုစ္ဆာ|
    count |၁၁၀၇|
      block |ဩကဉ္ဇဟံ တဏှစ္ဆိဒံ အနေဇံ၊ ဣစ္စာယသ္မာ ဘဒြာဝုဓော|
      block |နန္ဒိဉ္ဇဟံ ဩဃတိဏ္ဏံ ဝိမုတ္တံ။|
      block |ကပ္ပဉ္ဇဟံ အဘိယာစေ သုမေဓံ၊ သုတွာန နာဂဿ အပနမိဿန္တိ ဣတော။|
    count |၁၁၀၈|
      block |နာနာဇနာ ဇနပဒေဟိ သင်္ဂတာ၊ တဝ ဝီရ ဝါကျံ အဘိကင်္ခမာနာ။|
      block |တေသံ တုဝံ သာဓု ဝိယာကရောဟိ၊ တထာ ဟိ တေ ဝိဒိတော ဧသ ဓမ္မော။|
    count |၁၁၀၉|
      block |အာဒာနတဏှံ ဝိနယေထ သဗ္ဗံ၊ ဘဒြာဝုဓာတိ ဘဂဝါ|
      block |ဥဒ္ဓံ အဓော တိရိယဉ္စာပိ မဇ္ဈေ။|
      block |ယံ ယဉှိ လောကသ္မိမုပါဒိယန္တိ၊ တေနေဝ မာရော အနွေတိ ဇန္တုံ။|
    count |၁၁၁၀|
      block |တသ္မာ ပဇာနံ န ဥပါဒိယေထ၊ ဘိက္ခု သတော ကိဉ္စနံ သဗ္ဗလောကေ။|
      block |အာဒာနသတ္တေ ဣတိ ပေက္ခမာနော၊ ပဇံ ဣမံ မစ္စုဓေယျေ ဝိသတ္တန္တိ။|
    stand |ဘဒြာဝုဓမာဏဝပုစ္ဆာ ဒွာဒသမာ နိဋ္ဌိတာ။|
  block |၁၃။ ဥဒယမာဏဝပုစ္ဆာ|
    count |၁၁၁၁|
      block |ဈာယိံ ဝိရဇမာသီနံ၊ ဣစ္စာယသ္မာ ဥဒယော ကတကိစ္စံ အနာသဝံ။|
      block |ပါရဂုံ သဗ္ဗဓမ္မာနံ၊ အတ္ထိ ပဉှေန အာဂမံ။|
      block |အညာဝိမောက္ခံ ပဗြူဟိ၊ အဝိဇ္ဇာယ ပဘေဒနံ။|
    count |၁၁၁၂|
      block |ပဟာနံ ကာမစ္ဆန္ဒာနံ၊ ဥဒယာတိ ဘဂဝါ ဒောမနဿာန စူဘယံ။|
      block |ထိနဿ စ ပနူဒနံ၊ ကုက္ကုစ္စာနံ နိဝါရဏံ။|
    count |၁၁၁၃|
      block |ဥပေက္ခါသတိသံသုဒ္ဓံ၊ ဓမ္မတက္ကပုရေဇဝံ။|
      block |အညာဝိမောက္ခံ ပဗြူမိ၊ အဝိဇ္ဇာယ ပဘေဒနံ။|
    count |၁၁၁၄|
      block |ကိံသု သံယောဇနော လောကော၊ ကိံသု တဿ ဝိစာရဏံ။|
      block |ကိဿဿ ဝိပ္ပဟာနေန၊ နိဗ္ဗာနံ ဣတိ ဝုစ္စတိ။|
    count |၁၁၁၅|
      block |နန္ဒိသံယောဇနော လောကော၊ ဝိတက္ကဿ ဝိစာရဏံ။|
      block |တဏှာယ ဝိပ္ပဟာနေန၊ နိဗ္ဗာနံ ဣတိ ဝုစ္စတိ။|
    count |၁၁၁၆|
      block |ကထံ သတဿ စရတော၊ ဝိညာဏံ ဥပရုဇ္ဈတိ။|
      block |ဘဂဝန္တံ ပုဋ္ဌုမာဂမ္မ၊ တံ သုဏောမ ဝစော တဝ။|
    count |၁၁၁၇|
      block |အဇ္ဈတ္တဉ္စ ဗဟိဒ္ဓါ စ၊ ဝေဒနံ နာဘိနန္ဒတော။|
      block |ဧဝံ သတဿ စရတော၊ ဝိညာဏံ ဥပရုဇ္ဈတီတိ။|
    stand |ဥဒယမာဏဝပုစ္ဆာ တေရသမာ နိဋ္ဌိတာ။|
  block |၁၄။ ပေါသာလမာဏဝပုစ္ဆာ|
    count |၁၁၁၈|
      block |ယော အတီတံ အာဒိသတိ၊ ဣစ္စာယသ္မာ ပေါသာလော အနေဇော ဆိန္နသံသယော။|
      block |ပါရဂုံ သဗ္ဗဓမ္မာနံ၊ အတ္ထိ ပဉှေန အာဂမံ။|
    count |၁၁၁၉|
      block |ဝိဘူတရူပသညိဿ၊ သဗ္ဗကာယပ္ပဟာယိနော။|
      block |အဇ္ဈတ္တဉ္စ ဗဟိဒ္ဓါ စ၊ နတ္ထိ ကိဉ္စီတိ ပဿတော။|
      block |ဉာဏံ သက္ကာနုပုစ္ဆာမိ၊ ကထံ နေယျော တထာဝိဓော။|
    count |၁၁၂၀|
      block |ဝိညာဏဋ္ဌိတိယော သဗ္ဗာ၊ ပေါသာလာတိ ဘဂဝါ အဘိဇာနံ တထာဂတော။|
      block |တိဋ္ဌန္တမေနံ ဇာနာတိ၊ ဝိမုတ္တံ တပ္ပရာယဏံ။|
    count |၁၁၂၁|
      block |အာကိဉ္စညသမ္ဘဝံ ဉတွာ၊ နန္ဒီ သံယောဇနံ ဣတိ။|
      block |ဧဝမေတံ အဘိညာယ၊ တတော တတ္ထ ဝိပဿတိ။|
      block |ဧတံ ဉာဏံ တထံ တဿ၊ ဗြာဟ္မဏဿ ဝုသီမတောတိ။|
    stand |ပေါသာလမာဏဝပုစ္ဆာ စုဒ္ဒသမာ နိဋ္ဌိတာ။|
  block |၁၅။ မောဃရာဇမာဏဝပုစ္ဆာ|
    count |၁၁၂၂|
      block |ဒွာဟံ သက္ကံ အပုစ္ဆိဿံ၊ ဣစ္စာယသ္မာ မောဃရာဇာ|
      block |န မေ ဗျာကာသိ စက္ခုမာ။|
      block |ယာဝတတိယဉ္စ ဒေဝီသိ၊ ဗျာကရောတီတိ မေ သုတံ။|
    count |၁၁၂၃|
      block |အယံ လောကော ပရော လောကော၊ ဗြဟ္မလောကော သဒေဝကော။|
      block |ဒိဋ္ဌိံ တေ နာဘိဇာနာတိ၊ ဂေါတမဿ ယသဿိနော။|
    count |၁၁၂၄|
      block |ဧဝံ အဘိက္ကန္တဒဿာဝိံ၊ အတ္ထိ ပဉှေန အာဂမံ။|
      block |ကထံ လောကံ အဝေက္ခန္တံ၊ မစ္စုရာဇာ န ပဿတိ။|
    count |၁၁၂၅|
      block |သုညတော လောကံ အဝေက္ခဿု၊ မောဃရာဇ သဒာ သတော။|
      block |အတ္တာနုဒိဋ္ဌိံ ဦဟစ္စ၊ ဧဝံ မစ္စုတရော သိယာ။|
      block |ဧဝံ လောကံ အဝေက္ခန္တံ၊ မစ္စုရာဇာ န ပဿတီတိ။|
    stand |မောဃရာဇမာဏဝပုစ္ဆာ ပန္နရသမာ နိဋ္ဌိတာ။|
  block |၁၆။ ပိင်္ဂိယမာဏဝပုစ္ဆာ|
    count |၁၁၂၆|
      block |ဇိဏ္ဏောဟမသ္မိ အဗလော ဝီတဝဏ္ဏော၊ ဣစ္စာယသ္မာ ပိင်္ဂိယော|
      block |နေတ္တာ န သုဒ္ဓါ သဝနံ န ဖာသု။|
      block |မာဟံ နဿံ မောမုဟော အန္တရာဝ|
      block |အာစိက္ခ ဓမ္မံ ယမဟံ ဝိဇညံ။|
      block |ဇာတိဇရာယ ဣဓ ဝိပ္ပဟာနံ။|
    count |၁၁၂၇|
      block |ဒိသွာန ရူပေသု ဝိဟညမာနေ၊ ပိင်္ဂိယာတိ ဘဂဝါ|
      block |ရုပ္ပန္တိ ရူပေသု ဇနာ ပမတ္တာ။|
      block |တသ္မာ တုဝံ ပိင်္ဂိယ အပ္ပမတ္တော၊|
      block |ဇဟဿု ရူပံ အပုနဗ္ဘဝါယ။|
    count |၁၁၂၈|
      block |ဒိသာ စတဿော ဝိဒိသာ စတဿော၊ ဥဒ္ဓံ အဓော ဒသ ဒိသာ ဣမာယော။|
      block |န တုယှံ အဒိဋ္ဌံ အသုတံ အမုတံ၊ အထော အဝိညာတံ ကိဉ္စနမတ္ထိ လောကေ။|
      block |အာစိက္ခ ဓမ္မံ ယမဟံ ဝိဇညံ၊ ဇာတိဇရာယ ဣဓ ဝိပ္ပဟာနံ။|
    count |၁၁၂၉|
      block |တဏှာဓိပန္နေ မနုဇေ ပေက္ခမာနော၊ ပိင်္ဂိယာတိ ဘဂဝါ|
      block |သန္တာပဇာတေ ဇရသာ ပရေတေ။|
      block |တသ္မာ တုဝံ ပိင်္ဂိယ အပ္ပမတ္တော၊ ဇဟဿု တဏှံ အပုနဗ္ဘဝါယာတိ။|
    stand |ပိင်္ဂိယမာဏဝပုစ္ဆာ သောဠသမာ နိဋ္ဌိတာ။|
  block |ပါရာယနတ္ထုတိဂါထာ|
    block |ဣဒမဝေါစ ဘဂဝါ မဂဓေသု ဝိဟရန္တော ပါသာဏကေ စေတိယေ၊ ပရိစာရကသောဠသာနံ ဗြာဟ္မဏာနံ အဇ္ဈိဋ္ဌော ပုဋ္ဌော ပုဋ္ဌော ပဉှံ ဗျာကာသိ။ ဧကမေကဿ စေပိ ပဉှဿ အတ္ထမညာယ ဓမ္မမညာယ ဓမ္မာနုဓမ္မံ ပဋိပဇ္ဇေယျ၊ ဂစ္ဆေယျေဝ ဇရာမရဏဿ ပါရံ။ ပါရင်္ဂမနီယာ ဣမေ ဓမ္မာတိ၊ တသ္မာ ဣမဿ ဓမ္မပရိယာယဿ ပါရာယနန္တေဝ အဓိဝစနံ။|
    count |၁၁၃၀|
      block |အဇိတော တိဿမေတ္တေယျော၊ ပုဏ္ဏကော အထ မေတ္တဂူ။|
      block |ဓောတကော ဥပသီဝေါ စ၊ နန္ဒော စ အထ ဟေမကော။|
    count |၁၁၃၁|
      block |တောဒေယျ-ကပ္ပါ ဒုဘယော၊ ဇတုကဏ္ဏီ စ ပဏ္ဍိတော။|
      block |ဘဒြာဝုဓော ဥဒယော စ၊ ပေါသာလော စာပိ ဗြာဟ္မဏော။|
      block |မောဃရာဇာ စ မေဓာဝီ၊ ပိင်္ဂိယော စ မဟာဣသိ။|
    count |၁၁၃၂|
      block |ဧတေ ဗုဒ္ဓံ ဥပါဂစ္ဆုံ၊ သမ္ပန္နစရဏံ ဣသိံ။|
      block |ပုစ္ဆန္တာ နိပုဏေ ပဉှေ၊ ဗုဒ္ဓသေဋ္ဌံ ဥပါဂမုံ။|
    count |၁၁၃၃|
      block |တေသံ ဗုဒ္ဓေါ ပဗျာကာသိ၊ ပဉှေ ပုဋ္ဌော ယထာတထံ။|
      block |ပဉှာနံ ဝေယျာကရဏေန၊ တောသေသိ ဗြာဟ္မဏေ မုနိ။|
    count |၁၁၃၄|
      block |တေ တောသိတာ စက္ခုမတာ၊ ဗုဒ္ဓေနာဒိစ္စဗန္ဓုနာ။|
      block |ဗြဟ္မစရိယမစရိံသု၊ ဝရပညဿ သန္တိကေ။|
    count |၁၁၃၅|
      block |ဧကမေကဿ ပဉှဿ၊ ယထာ ဗုဒ္ဓေန ဒေသိတံ။|
      block |တထာ ယော ပဋိပဇ္ဇေယျ၊ ဂစ္ဆေ ပါရံ အပါရတော။|
    count |၁၁၃၆|
      block |အပါရာ ပါရံ ဂစ္ဆေယျ၊ ဘာဝေန္တော မဂ္ဂမုတ္တမံ။|
      block |မဂ္ဂေါ သော ပါရံ ဂမနာယ၊ တသ္မာ ပါရာယနံ ဣတိ။|
  block |ပါရာယနာနုဂီတိဂါထာ|
    count |၁၁၃၇|
      block |ပါရာယနမနုဂါယိဿံ၊ ဣစ္စာယသ္မာ ပိင်္ဂိယော|
      block |ယထာဒ္ဒက္ခိ တထာက္ခါသိ၊ ဝိမလော ဘူရိမေဓသော။|
      block |နိက္ကာမော နိဗ္ဗနော နာဂေါ၊ ကိဿ ဟေတု မုသာ ဘဏေ။|
    count |၁၁၃၈|
      block |ပဟီနမလမောဟဿ၊ မာနမက္ခပ္ပဟာယိနော။|
      block |ဟန္ဒာဟံ ကိတ္တယိဿာမိ၊ ဂိရံ ဝဏ္ဏူပသဉှိတံ။|
    count |၁၁၃၉|
      block |တမောနုဒော ဗုဒ္ဓေါ သမန္တစက္ခု၊ လောကန္တဂူ သဗ္ဗဘဝါတိဝတ္တော။|
      block |အနာသဝေါ သဗ္ဗဒုက္ခပဟီနော၊ သစ္စဝှယော ဗြဟ္မေ ဥပါသိတော မေ။|
    count |၁၁၄၀|
      block |ဒိဇော ယထာ ကုဗ္ဗနကံ ပဟာယ၊ ဗဟုပ္ဖလံ ကာနနမာဝသေယျ။|
      block |ဧဝံ ပဟံ အပ္ပဒဿေ ပဟာယ၊ မဟောဒဓိံ ဟံသောရိဝ အဇ္ဈပတ္တော။|
    count |၁၁၄၁|
      block |ယေမေ ပုဗ္ဗေ ဝိယာကံသု၊ ဟုရံ ဂေါတမသာသနာ။|
      block |ဣစ္စာသိ ဣတိ ဘဝိဿတိ။|
      block |သဗ္ဗံ တံ ဣတိဟိတိဟံ၊ သဗ္ဗံ တံ တက္ကဝဍ္ဎနံ။|
    count |၁၁၄၂|
      block |ဧကော တမနုဒာသိနော၊ ဇုတိမာ သော ပဘင်္ကရော။|
      block |ဂေါတမော ဘူရိပညာဏော၊ ဂေါတမော ဘူရိမေဓသော။|
    count |၁၁၄၃|
      block |ယော မေ ဓမ္မမဒေသေသိ၊ သန္ဒိဋ္ဌိကမကာလိကံ။|
      block |တဏှက္ခယမနီတိကံ၊ ယဿ နတ္ထိ ဥပမာ ကွစိ။|
    count |၁၁၄၄|
      block |ကိံနု တမှာ ဝိပ္ပဝသသိ၊ မုဟုတ္တမပိ ပိင်္ဂိယ။|
      block |ဂေါတမာ ဘူရိပညာဏာ၊ ဂေါတမာ ဘူရိမေဓသာ။|
    count |၁၁၄၅|
      block |ယော တေ ဓမ္မမဒေသေသိ၊ သန္ဒိဋ္ဌိကမကာလိကံ။|
      block |တဏှက္ခယမနီတိကံ၊ ယဿ နတ္ထိ ဥပမာ ကွစိ။|
    count |၁၁၄၆|
      block |နာဟံ တမှာ ဝိပ္ပဝသာမိ၊ မုဟုတ္တမပိ ဗြာဟ္မဏ။|
      block |ဂေါတမာ ဘူရိပညာဏာ၊ ဂေါတမာ ဘူရိမေဓသာ။|
    count |၁၁၄၇|
      block |ယော မေ ဓမ္မမဒေသေသိ၊ သန္ဒိဋ္ဌိကမကာလိကံ။|
      block |တဏှက္ခယမနီတိကံ၊ ယဿ နတ္ထိ ဥပမာ ကွစိ။|
    count |၁၁၄၈|
      block |ပဿာမိ နံ မနသာ စက္ခုနာဝ၊ ရတ္တိန္ဒိဝံ ဗြာဟ္မဏ အပ္ပမတ္တော။|
      block |နမဿမာနော ဝိဝသေမိ ရတ္တိံ၊ တေနေဝ မညာမိ အဝိပ္ပဝါသံ။|
    count |၁၁၄၉|
      block |သဒ္ဓါ စ ပီတိ စ မနော သတိ စ၊ နာပေန္တိ မေ ဂေါတမသာသနမှာ။|
      block |ယံ ယံ ဒိသံ ဝဇတိ ဘူရိပညော၊ သ တေန တေနေဝ နတောဟမသ္မိ။|
    count |၁၁၅၀|
      block |ဇိဏ္ဏဿ မေ ဒုဗ္ဗလထာမကဿ၊ တေနေဝ ကာယော န ပလေတိ တတ္ထ။|
      block |သံကပ္ပယန္တာယ ဝဇာမိ နိစ္စံ၊ မနော ဟိ မေ ဗြာဟ္မဏ တေန ယုတ္တော။|
    count |၁၁၅၁|
      block |ပင်္ကေ သယာနော ပရိဖန္ဒမာနော၊ ဒီပါ ဒီပံ ဥပပ္လဝိံ။|
      block |အထဒ္ဒသာသိံ သမ္ဗုဒ္ဓံ၊ ဩဃတိဏ္ဏမနာသဝံ။|
    count |၁၁၅၂|
      block |ယထာ အဟူ ဝက္ကလိ မုတ္တသဒ္ဓေါ၊ ဘဒြာဝုဓော အာဠဝိ ဂေါတမော စ။|
      block |ဧဝမေဝ တွမ္ပိ ပမုဉ္စဿု သဒ္ဓံ၊|
      block |ဂမိဿသိ တွံ ပိင်္ဂိယ မစ္စုဓေယျဿ ပါရံ။|
    count |၁၁၅၃|
      block |ဧသ ဘိယျော ပသီဒာမိ၊ သုတွာန မုနိနော ဝစော။|
      block |ဝိဝဋ္ဋစ္ဆဒော သမ္ဗုဒ္ဓေါ၊ အခိလော ပဋိဘာနဝါ။|
    count |၁၁၅၄|
      block |အဓိဒေဝေ အဘိညာယ၊ သဗ္ဗံ ဝေဒိ ဝရောဝရံ။|
      block |ပဉှာနန္တကရော သတ္ထာ၊ ကင်္ခီနံ ပဋိဇာနတံ။|
    count |၁၁၅၅|
      block |အသံဟီရံ အသင်္ကုပ္ပံ၊ ယဿ နတ္ထိ ဥပမာ ကွစိ။|
      block |အဒ္ဓါ ဂမိဿာမိ န မေတ္ထ ကင်္ခါ၊ ဧဝံ မံ ဓာရေဟိ အဓိမုတ္တစိတ္တန္တိ။|
    stand |ပါရာယနဝဂ္ဂေါ ပဉ္စမော နိဋ္ဌိတော။|
    block |သုတ္တုဒ္ဒာနံ|
    count |၁|
      block |ဥရဂေါ ဓနိယောပိ စ၊ ခဂ္ဂဝိသာဏော ကသိ စ။|
      block |စုန္ဒော ဘဝေါ ပုနဒေဝ၊ ဝသလော စ ကရဏီယဉ္စ။|
      block |ဟေမဝတော အထ ယက္ခေါ၊ ဝိဇယသုတ္တံ မုနိသုတ္တဝရန္တိ။|
    count |၂|
      block |ပဌမကဋ္ဌဝရော ဝရဝဂ္ဂေါ၊ ဒွာဒသသုတ္တဓရော သုဝိဘတ္တော။|
      block |ဒေသိတော စက္ခုမတာ ဝိမလေန၊ သုယျတိ ဝဂ္ဂဝရော ဥရဂေါတိ။|
    count |၃|
      block |ရတနာမဂန္ဓော ဟိရိမင်္ဂလနာမော၊ သုစိလောမကပိလော စ ဗြာဟ္မဏဓမ္မော။|
      block |နာဝါ ကိံသီလဥဋ္ဌဟနော စ၊ ရာဟုလော စ ပုနပိ ဝင်္ဂီသော။|
    count |၄|
      block |သမ္မာပရိဗ္ဗာဇနီယောပိ စေတ္ထ၊ ဓမ္မိကသုတ္တဝရော သုဝိဘတ္တော။|
      block |စုဒ္ဒသသုတ္တဓရော ဒုတိယမှိ၊ စူဠကဝဂ္ဂဝရောတိ တမာဟု။|
    count |၅|
      block |ပဗ္ဗဇ္ဇပဓာနသုဘာသိတနာမော၊ ပူရဠာသော ပုနဒေဝ မာဃော စ။|
      block |သဘိယံ ကေဏိယမေဝ သလ္လနာမော၊ ဝါသေဋ္ဌဝရော ကာလိကောပိ စ။|
    count |၆|
      block |နာလကသုတ္တဝရော သုဝိဘတ္တော၊ တံ အနုပဿီ တထာ ပုနဒေဝ။|
      block |ဒွာဒသသုတ္တဓရော တတိယမှိ၊ သုယျတိ ဝဂ္ဂဝရော မဟာနာမော။|
    count |၇|
      block |ကာမဂုဟဋ္ဌကဒုဋ္ဌကနာမာ၊ သုဒ္ဓဝရော ပရမဋ္ဌကနာမော။|
      block |ဇရာ မေတ္တိယဝရော သုဝိဘတ္တော၊ ပသူရမာဂဏ္ဍိယာ ပုရာဘေဒော။|
    count |၈|
      block |ကလဟဝိဝါဒော ဥဘော ဝိယုဟာ စ၊ တုဝဋကအတ္တဒဏ္ဍသာရိပုတ္တာ။|
      block |သောဠသသုတ္တဓရော စတုတ္ထမှိ၊ အဋ္ဌကဝဂ္ဂဝရောတိ တမာဟု။|
    count |၉|
      block |မဂဓေ ဇနပဒေ ရမဏီယေ၊ ဒေသဝရေ ကတပုညနိဝေသေ။|
      block |ပါသာဏကစေတိယဝရေ သုဝိဘတ္တေ၊ ဝသိ ဘဂဝါ ဂဏသေဋ္ဌော။|
    count |၁၀|
      block |ဥဘယဝါသမာဂတိယမှိ၊ ဒွာဒသယောဇနိယာ ပရိသာယ။|
      block |သောဠသဗြာဟ္မဏာနံ ကိရ ပုဋ္ဌော၊ ပုစ္ဆာယ သောဠသပဉှကမ္မိယာ။|
      block |နိပ္ပကာသယိ ဓမ္မမဒာသိ။|
    count |၁၁|
      block |အတ္ထပကာသကဗျဉ္ဇနပုဏ္ဏံ၊ ဓမ္မမဒေသေသိ ပရခေမဇနိယံ။|
      block |လောကဟိတာယ ဇိနော ဒွိပဒဂ္ဂေါ၊ သုတ္တဝရံ ဗဟုဓမ္မဝိစိတြံ။|
      block |သဗ္ဗကိလေသပမောစနဟေတုံ၊ ဒေသယိ သုတ္တဝရံ ဒွိပဒဂ္ဂေါ။|
    count |၁၂|
      block |ဗျဉ္ဇနမတ္ထပဒံ သမယုတ္တံ၊ အက္ခရသညိတဩပမဂါဠှံ။|
      block |လောကဝိစာရဏဉာဏပဘဂ္ဂံ၊ ဒေသယိ သုတ္တဝရံ ဒွိပဒဂ္ဂေါ။|
    count |၁၃|
      block |ရာဂမလေ အမလံ ဝိမလဂ္ဂံ၊ ဒောသမလေ အမလံ ဝိမလဂ္ဂံ။|
      block |မောဟမလေ အမလံ ဝိမလဂ္ဂံ၊ လောကဝိစာရဏဉာဏပဘဂ္ဂံ။|
      block |ဒေသယိ သုတ္တဝရံ ဒွိပဒဂ္ဂေါ။|
    count |၁၄|
      block |က္လေသမလေ အမလံ ဝိမလဂ္ဂံ၊ ဒုစ္စရိတမလေ အမလံ ဝိမလဂ္ဂံ။|
      block |လောကဝိစာရဏဉာဏပဘဂ္ဂံ၊ ဒေသယိ သုတ္တဝရံ ဒွိပဒဂ္ဂေါ။|
    count |၁၅|
      block |အာသဝဗန္ဓနယောဂါကိလေသံ၊ နီဝရဏာနိ စ တီဏိ မလာနိ။|
      block |တဿ ကိလေသပမောစနဟေတုံ၊ ဒေသယိ သုတ္တဝရံ ဒွိပဒဂ္ဂေါ။|
    count |၁၆|
      block |နိမ္မလသဗ္ဗကိလေသပနူဒံ၊ ရာဂဝိရာဂမနေဇမသောကံ။|
      block |သန္တပဏီတသုဒုဒ္ဒသဓမ္မံ၊ ဒေသယိ သုတ္တဝရံ ဒွိပဒဂ္ဂေါ။|
    count |၁၇|
      block |ရာဂဉ္စ ဒောသကမဘဉ္ဇိတသန္တံ၊ ယောနိစတုဂ္ဂတိပဉ္စဝိညာဏံ။|
      block |တဏှာရတစ္ဆဒနတာဏလတာပမောက္ခံ၊ ဒေသယိ သုတ္တဝရံ ဒွိပဒဂ္ဂေါ။|
    count |၁၈|
      block |ဂမ္ဘီရဒုဒ္ဒသသဏှနိပုဏံ၊ ပဏ္ဍိတဝေဒနိယံ နိပုဏတ္ထံ။|
      block |လောကဝိစာရဏဉာဏပဘဂ္ဂံ၊ ဒေသယိ သုတ္တဝရံ ဒွိပဒဂ္ဂေါ။|
    count |၁၉|
      block |နဝင်္ဂကုသုမမာလဂီဝေယျံ၊ ဣန္ဒြိယဈာနဝိမောက္ခဝိဘတ္တံ။|
      block |အဋ္ဌင်္ဂမဂ္ဂဓရံ ဝရယာနံ၊ ဒေသယိ သုတ္တဝရံ ဒွိပဒဂ္ဂေါ။|
    count |၂၀|
      block |သောမုပမံ ဝိမလံ ပရိသုဒ္ဓံ၊ အဏ္ဏဝမူပမရတနသုစိတ္တံ။|
      block |ပုပ္ဖသမံ ရဝိမူပမတေဇံ၊ ဒေသယိ သုတ္တဝရံ ဒွိပဒဂ္ဂေါ။|
    count |၂၁|
      block |ခေမသိဝံ သုခသီတလသန္တံ၊ မစ္စုတတာဏပရံ ပရမတ္ထံ။|
      block |တဿ သုနိဗ္ဗုတဒဿနဟေတုံ၊ ဒေသယိ သုတ္တဝရံ ဒွိပဒဂ္ဂေါတိ။|
    stand |သုတ္တနိပါတပါဠိ နိဋ္ဌိတာ။|
