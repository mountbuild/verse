block |၈။ နိဓိကဏ္ဍသုတ္တံ|
  count |၁|
    block |နိဓိံ နိဓေတိ ပုရိသော၊ ဂမ္ဘီရေ ဩဒကန္တိကေ။|
    block |အတ္ထေ ကိစ္စေ သမုပ္ပန္နေ၊ အတ္ထာယ မေ ဘဝိဿတိ။|
  count |၂|
    block |ရာဇတော ဝါ ဒုရုတ္တဿ၊ စောရတော ပီဠိတဿ ဝါ။|
    block |ဣဏဿ ဝါ ပမောက္ခါယ၊ ဒုဗ္ဘိက္ခေ အာပဒာသု ဝါ။|
    block |ဧတဒတ္ထာယ လောကသ္မိံ၊ နိဓိ နာမ နိဓီယတိ။|
  count |၃|
    block |တာဝဿုနိဟိတော သန္တော၊ ဂမ္ဘီရေ ဩဒကန္တိကေ။|
    block |န သဗ္ဗော သဗ္ဗဒာ ဧဝ၊ တဿ တံ ဥပကပ္ပတိ။|
  count |၄|
    block |နိဓိ ဝါ ဌာနာ စဝတိ၊ သညာ ဝါဿ ဝိမုယှတိ။|
    block |နာဂါ ဝါ အပနာမေန္တိ၊ ယက္ခါ ဝါပိ ဟရန္တိ နံ။|
  count |၅|
    block |အပ္ပိယာ ဝါပိ ဒာယာဒာ၊ ဥဒ္ဓရန္တိ အပဿတော။|
    block |ယဒာ ပုညက္ခယော ဟောတိ၊ သဗ္ဗမေတံ ဝိနဿတိ။|
  count |၆|
    block |ယဿ ဒာနေန သီလေန၊ သံယမေန ဒမေန စ။|
    block |နိဓီ သုနိဟိတော ဟောတိ၊ ဣတ္ထိယာ ပုရိသဿ ဝါ။|
  count |၇|
    block |စေတိယမှိ စ သင်္ဃေ ဝါ၊ ပုဂ္ဂလေ အတိထီသု ဝါ။|
    block |မာတရိ ပိတရိ စာပိ၊ အထော ဇေဋ္ဌမှိ ဘာတရိ။|
  count |၈|
    block |ဧသော နိဓိ သုနိဟိတော၊ အဇေယျော အနုဂါမိကော။|
    block |ပဟာယ ဂမနီယေသု၊ ဧတံ အာဒာယ ဂစ္ဆတိ။|
  count |၉|
    block |အသာဓာရဏမညေသံ၊ အစောရာဟရဏော နိဓိ။|
    block |ကယိရာထ ဓီရော ပုညာနိ၊ ယော နိဓိ အနုဂါမိကော။|
  count |၁၀|
    block |ဧသ ဒေဝမနုဿာနံ၊ သဗ္ဗကာမဒဒော နိဓိ။|
    block |ယံ ယဒေဝါဘိပတ္ထေန္တိ၊ သဗ္ဗမေတေန လဗ္ဘတိ။|
  count |၁၁|
    block |သုဝဏ္ဏတာ သုသရတာ၊ သုသဏ္ဌာနာ သုရူပတာ။|
    block |အာဓိပစ္စပရိဝါရော၊ သဗ္ဗမေတေန လဗ္ဘတိ။|
  count |၁၂|
    block |ပဒေသရဇ္ဇံ ဣဿရိယံ၊ စက္ကဝတ္တိသုခံ ပိယံ။|
    block |ဒေဝရဇ္ဇမ္ပိ ဒိဗ္ဗေသု၊ သဗ္ဗမေတေန လဗ္ဘတိ။|
  count |၁၃|
    block |မာနုဿိကာ စ သမ္ပတ္တိ၊ ဒေဝလောကေ စ ယာ ရတိ။|
    block |ယာ စ နိဗ္ဗာနသမ္ပတ္တိ၊ သဗ္ဗမေတေန လဗ္ဘတိ။|
  count |၁၄|
    block |မိတ္တသမ္ပဒမာဂမ္မ၊ ယောနိသောဝ ပယုဉ္ဇတော။|
    block |ဝိဇ္ဇာ ဝိမုတ္တိ ဝသီဘာဝေါ၊ သဗ္ဗမေတေန လဗ္ဘတိ။|
  count |၁၅|
    block |ပဋိသမ္ဘိဒာ ဝိမောက္ခါ စ၊ ယာ စ သာဝကပါရမီ။|
    block |ပစ္စေကဗောဓိ ဗုဒ္ဓဘူမိ၊ သဗ္ဗမေတေန လဗ္ဘတိ။|
  count |၁၆|
    block |ဧဝံ မဟတ္ထိကာ ဧသာ၊ ယဒိဒံ ပုညသမ္ပဒာ။|
    block |တသ္မာ ဓီရာ ပသံသန္တိ၊ ပဏ္ဍိတာ ကတပုညတန္တိ။|
  stand |နိဓိကဏ္ဍသုတ္တံ နိဋ္ဌိတံ။|
