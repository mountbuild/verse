block |၁။ ဧကကနိပါတော|
  stand |။ နမော တဿ ဘဂဝတော အရဟတော သမ္မာသမ္ဗုဒ္ဓဿ။ခုဒ္ဒကနိကာယေ|
  block |၁။ အညတရာထေရီဂါထာ|
    count |၁|
      block |သုခံ သုပါဟိ ထေရိကေ၊ ကတွာ စောဠေန ပါရုတာ။|
      block |ဥပသန္တော ဟိ တေ ရာဂေါ၊ သုက္ခဍာကံ ဝ ကုမ္ဘိယန္တိ။|
    block |ဣတ္ထံ သုဒံ အညတရာ ထေရီ အပညာတာ ဘိက္ခုနီ ဂါထံ အဘာသိတ္ထာတိ။|
  block |၂။ မုတ္တာထေရီဂါထာ|
    count |၂|
      block |မုတ္တေ မုစ္စဿု ယောဂေဟိ၊ စန္ဒော ရာဟုဂ္ဂဟာ ဣဝ။|
      block |ဝိပ္ပမုတ္တေန စိတ္တေန၊ အနဏာ ဘုဉ္ဇ ပိဏ္ဍကန္တိ။|
    block |ဣတ္ထံ သုဒံ ဘဂဝါ မုတ္တံ သိက္ခမာနံ ဣမာယ ဂါထာယ အဘိဏှံ ဩဝဒတီတိ။|
  block |၃။ ပုဏ္ဏာထေရီဂါထာ|
    count |၃|
      block |ပုဏ္ဏေ ပူရဿု ဓမ္မေဟိ၊ စန္ဒော ပန္နရသေရိဝ။|
      block |ပရိပုဏ္ဏာယ ပညာယ၊ တမောခန္ဓံ ပဒာလယာတိ။|
    block |ဣတ္ထံ သုဒံ ပုဏ္ဏာ ထေရီ ဂါထံ အဘာသိတ္ထာတိ။|
  block |၄။ တိဿာထေရီဂါထာ|
    count |၄|
      block |တိဿေ သိက္ခဿု သိက္ခါယ၊ မာ တံ ယောဂါ ဥပစ္စဂုံ။|
      block |သဗ္ဗယောဂဝိသံယုတ္တာ၊ စရ လောကေ အနာသဝါတိ။|
    stand |။ တိဿာ ထေရီ။|
  block |၅။ အညတရာတိဿာထေရီဂါထာ|
    count |၅|
      block |တိဿေ ယုဉ္ဇဿု ဓမ္မေဟိ၊ ခဏော တံ မာ ဥပစ္စဂါ။|
      block |ခဏာတီတာ ဟိ သောစန္တိ၊ နိရယမှိ သမပ္ပိတာတိ။|
    stand |။ အညတရာ တိဿာ ထေရီ။|
  block |၆။ ဓီရာထေရီဂါထာ|
    count |၆|
      block |ဓီရေ နိရောဓံ ဖုသေဟိ၊ သညာဝူပသမံ သုခံ။|
      block |အာရာဓယာဟိ နိဗ္ဗာနံ၊ ယောဂက္ခေမမနုတ္တရန္တိ။|
    stand |။ ဓီရာ ထေရီ။|
  block |၇။ ဝီရာထေရီဂါထာ|
    count |၇|
      block |ဝီရာ ဝီရေဟိ ဓမ္မေဟိ၊ ဘိက္ခုနီ ဘာဝိတိန္ဒြိယာ။|
      block |ဓာရေဟိ အန္တိမံ ဒေဟံ၊ ဇေတွာ မာရံ သဝါဟိနိန္တိ။|
    stand |။ ဝီရာ ထေရီ။|
  block |၈။ မိတ္တာထေရီဂါထာ|
    count |၈|
      block |သဒ္ဓါယ ပဗ္ဗဇိတွာန၊ မိတ္တေ မိတ္တရတာ ဘဝ။|
      block |ဘာဝေဟိ ကုသလေ ဓမ္မေ၊ ယောဂက္ခေမဿ ပတ္တိယာတိ။|
    stand |။ မိတ္တာ ထေရီ။|
  block |၉။ ဘဒြာထေရီဂါထာ|
    count |၉|
      block |သဒ္ဓါယ ပဗ္ဗဇိတွာန၊ ဘဒြေ ဘဒြရတာ ဘဝ။|
      block |ဘာဝေဟိ ကုသလေ ဓမ္မေ၊ ယောဂက္ခေမမနုတ္တရန္တိ။|
    stand |။ ဘဒြာ ထေရီ။|
  block |၁၀။ ဥပသမာထေရီဂါထာ|
    count |၁၀|
      block |ဥပသမေ တရေ ဩဃံ၊ မစ္စုဓေယျံ သုဒုတ္တရံ။|
      block |ဓာရေဟိ အန္တိမံ ဒေဟံ၊ ဇေတွာ မာရံ သဝါဟနန္တိ။|
    stand |။ ဥပသမာ ထေရီ။|
  block |၁၁။ မုတ္တာထေရီဂါထာ|
    count |၁၁|
      block |သုမုတ္တာ သာဓုမုတ္တာမှိ၊ တီဟိ ခုဇ္ဇေဟိ မုတ္တိယာ။|
      block |ဥဒုက္ခလေန မုသလေန၊ ပတိနာ ခုဇ္ဇကေန စ။|
      block |မုတ္တာမှိ ဇာတိမရဏာ၊ ဘဝနေတ္တိ သမူဟတာတိ။|
    stand |။ မုတ္တာ ထေရီ။|
  block |၁၂။ ဓမ္မဒိန္နာထေရီဂါထာ|
    count |၁၂|
      block |ဆန္ဒဇာတာ အဝသာယီ၊ မနသာ စ ဖုဋာ သိယာ။|
      block |ကာမေသု အပ္ပဋိဗဒ္ဓစိတ္တာ၊ ဥဒ္ဓံသောတာတိ ဝုစ္စတီတိ။|
    stand |။ ဓမ္မဒိန္နာ ထေရီ။|
  block |၁၃။ဝိသာခါထေရီဂါထာ|
    count |၁၃|
      block |ကရောထ ဗုဒ္ဓသာသနံ၊ ယံ ကတွာ နာနုတပ္ပတိ။|
      block |ခိပ္ပံ ပါဒာနိ ဓောဝိတွာ၊ ဧကမန္တေ နိသီဒထာတိ။|
    stand |။ ဝိသာခါ ထေရီ။|
  block |၁၄။သုမနာထေရီဂါထာ|
    count |၁၄|
      block |ဓာတုယော ဒုက္ခတော ဒိသွာ၊ မာ ဇာတိံ ပုနရာဂမိ။|
      block |ဘဝေ ဆန္ဒံ ဝိရာဇေတွာ၊ ဥပသန္တာ စရိဿသီတိ။|
    stand |။ သုမနာ ထေရီ။|
  block |၁၅။ ဥတ္တရာထေရီဂါထာ|
    count |၁၅|
      block |ကာယေန သံဝုတာ အာသိံ၊ ဝါစာယ ဥဒ စေတသာ။|
      block |သမူလံ တဏှမဗ္ဗုယှ၊ သီတိဘူတာမှိ နိဗ္ဗုတာတိ။|
    stand |။ ဥတ္တရာ ထေရီ။|
  block |၁၆။ ဝုဍ္ဎပဗ္ဗဇိတသုမနာထေရီဂါထာ|
    count |၁၆|
      block |သုခံ တွံ ဝုဍ္ဎိကေ သေဟိ၊ ကတွာ စောဠေန ပါရူတာ။|
      block |ဥပသန္တော ဟိ တေ ရာဂေါ၊ သီတိဘူတာသိ နိဗ္ဗုတာတိ။|
    stand |။ သုမနာ ဝုဍ္ဎပဗ္ဗဇိတာ ထေရီ။|
  block |၁၇။ ဓမ္မာထေရီဂါထာ|
    count |၁၇|
      block |ပိဏ္ဍပါတံ စရိတွာန၊ ဒဏ္ဍမောလုဗ္ဘ ဒုဗ္ဗလာ။|
      block |ဝေဓမာနေဟိ ဂတ္တေဟိ၊ တတ္ထေဝ နိပတိံ ဆမာ။|
      block |ဒိသွာ အာဒီနဝံ ကာယေ၊ အထ စိတ္တံ ဝိမုစ္စိ မေတိ။|
    stand |။ ဓမ္မာ ထေရီ။|
  block |၁၈။ သင်္ဃာထေရီဂါထာ|
    count |၁၈|
      block |ဟိတွာ ဃရေ ပဗ္ဗဇိတွာ၊ ဟိတွာ ပုတ္တံ ပသုံ ပိယံ။|
      block |ဟိတွာ ရာဂဉ္စ ဒောသဉ္စ၊ အဝိဇ္ဇဉ္စ ဝိရာဇိယ။|
      block |သမူလံ တဏှမဗ္ဗုယှ၊ ဥပသန္တာမှိ နိဗ္ဗုတာတိ။|
    stand |။ သင်္ဃာ ထေရီ။|
    stand |ဧကကနိပါတော နိဋ္ဌိတော။|
