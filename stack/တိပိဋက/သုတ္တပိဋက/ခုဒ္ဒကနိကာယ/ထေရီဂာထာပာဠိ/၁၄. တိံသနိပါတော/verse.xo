block |၁၄။ တိံသနိပါတော|
  block |၁။ သုဘာဇီဝကမ္ဗဝနိကာထေရီဂါထာ|
    count |၃၆၈|
      block |ဇီဝကမ္ဗဝနံ ရမ္မံ၊ ဂစ္ဆန္တိံ ဘိက္ခုနိံ သုဘံ။|
      block |ဓုတ္တကော သန္နိဝါရေသိ၊ တမေနံ အဗြဝီ သုဘာ။|
    count |၃၆၉|
      block |ကိံ တေ အပရာဓိတံ မယာ၊ ယံ မံ ဩဝရိယာန တိဋ္ဌသိ။|
      block |န ဟိ ပဗ္ဗဇိတာယ အာဝုသော၊ ပုရိသော သမ္ဖုသနာယ ကပ္ပတိ။|
    count |၃၇၀|
      block |ဂရုကေ မမ သတ္ထုသာသနေ၊ ယာ သိက္ခါ သုဂတေန ဒေသိတာ။|
      block |ပရိသုဒ္ဓပဒံ အနင်္ဂဏံ၊ ကိံ မံ ဩဝရိယာန တိဋ္ဌသိ။|
    count |၃၇၁|
      block |အာဝိလစိတ္တော အနာဝိလံ၊ သရဇော ဝီတရဇံ အနင်္ဂဏံ။|
      block |သဗ္ဗတ္ထ ဝိမုတ္တမာနသံ၊ ကိံ မံ ဩဝရိယာန တိဋ္ဌသိ။|
    count |၃၇၂|
      block |ဒဟရာ စ အပါပိကာ စသိ၊ ကိံ တေ ပဗ္ဗဇ္ဇာ ကရိဿတိ။|
      block |နိက္ခိပ ကာသာယစီဝရံ၊ ဧဟိ ရမာမ သုပုပ္ဖိတေ ဝနေ။|
    count |၃၇၃|
      block |မဓုရဉ္စ ပဝန္တိ သဗ္ဗသော၊ ကုသုမရဇေန သမုဋ္ဌိတာ ဒုမာ။|
      block |ပဌမဝသန္တော သုခေါ ဥတု၊ ဧဟိ ရမာမ သုပုပ္ဖိတေ ဝနေ။|
    count |၃၇၄|
      block |ကုသုမိတသိခရာ စ ပါဒပါ၊ အဘိဂဇ္ဇန္တိဝ မာလုတေရိတာ။|
      block |ကာ တုယှံ ရတိ ဘဝိဿတိ၊ ယဒိ ဧကာ ဝနမောဂဟိဿသိ။|
    count |၃၇၅|
      block |ဝါဠမိဂသင်္ဃသေဝိတံ၊ ကုဉ္ဇရမတ္တကရေဏုလောဠိတံ။|
      block |အသဟာယိကာ ဂန္တုမိစ္ဆသိ၊ ရဟိတံ ဘိံသနကံ မဟာဝနံ။|
    count |၃၇၆|
      block |တပနီယကတာဝ ဓီတိကာ၊ ဝိစရသိ စိတ္တလတေဝ အစ္ဆရာ။|
      block |ကာသိကသုခုမေဟိ ဝဂ္ဂုဘိ၊ သောဘသီ သုဝသနေဟိ နူပမေ။|
    count |၃၇၇|
      block |အဟံ တဝ ဝသာနုဂေါ သိယံ၊ ယဒိ ဝိဟရေမသေ ကာနနန္တရေ။|
      block |န ဟိ မတ္ထိ တယာ ပိယတ္တရော၊ ပါဏော ကိန္နရိမန္ဒလောစနေ။|
    count |၃၇၈|
      block |ယဒိ မေ ဝစနံ ကရိဿသိ၊ သုခိတာ ဧဟိ အဂါရမာဝသ။|
      block |ပါသာဒနိဝါတဝါသိနီ၊ ပရိကမ္မံ တေ ကရောန္တု နာရိယော။|
    count |၃၇၉|
      block |ကာသိကသုခုမာနိ ဓာရယ၊ အဘိရောပေဟိ စ မာလဝဏ္ဏကံ။|
      block |ကဉ္စနမဏိမုတ္တကံ ဗဟုံ၊ ဝိဝိဓံ အာဘရဏံ ကရောမိ တေ။|
    count |၃၈၀|
      block |သုဓောတရဇပစ္ဆဒံ သုဘံ၊ ဂေါဏကတူလိကသန္ထတံ နဝံ။|
      block |အဘိရုဟ သယနံ မဟာရဟံ၊ စန္ဒနမဏ္ဍိတသာရဂန္ဓိကံ။|
    count |၃၈၁|
      block |ဥပ္ပလံ စုဒကာ သမုဂ္ဂတံ၊ ယထာ တံ အမနုဿသေဝိတံ။|
      block |ဧဝံ တွံ ဗြဟ္မစာရိနီ၊ သကေသင်္ဂေသု ဇရံ ဂမိဿသိ။|
    count |၃၈၂|
      block |ကိံ တေ ဣဓ သာရသမ္မတံ၊ ကုဏပပူရမှိ သုသာနဝဍ္ဎနေ။|
      block |ဘေဒနဓမ္မေ ကဠေဝရေ၊ ယံ ဒိသွာ ဝိမနော ဥဒိက္ခသိ။|
    count |၃၈၃|
      block |အက္ခီနိ စ တုရိယာရိဝ၊ ကိန္နရိယာရိဝ ပဗ္ဗတန္တရေ။|
      block |တဝ မေ နယနာနိ ဒက္ခိယ၊ ဘိယျော ကာမရတီ ပဝဍ္ဎတိ။|
    count |၃၈၄|
      block |ဥပ္ပလသိခရောပမာနိ တေ၊ ဝိမလေ ဟာဋကသန္နိဘေ မုခေ။|
      block |တဝ မေ နယနာနိ ဒက္ခိယ၊ ဘိယျော ကာမဂုဏော ပဝဍ္ဎတိ။|
    count |၃၈၅|
      block |အပိ ဒူရဂတာ သရမှသေ၊ အာယတပမှေ ဝိသုဒ္ဓဒဿနေ။|
      block |န ဟိ မတ္ထိ တယာ ပိယတ္တရာ၊ နယနာ ကိန္နရိမန္ဒလောစနေ။|
    count |၃၈၆|
      block |အပထေန ပယာတုမိစ္ဆသိ၊ စန္ဒံ ကီဠနကံ ဂဝေသသိ။|
      block |မေရုံ လင်္ဃေတုမိစ္ဆသိ၊ ယော တွံ ဗုဒ္ဓသုတံ မဂ္ဂယသိ။|
    count |၃၈၇|
      block |နတ္ထိ ဟိ လောကေ သဒေဝကေ၊ ရာဂေါ ယတ္ထပိ ဒာနိ မေ သိယာ။|
      block |နပိ နံ ဇာနာမိ ကီရိသော၊ အထ မဂ္ဂေန ဟတော သမူလကော။|
    count |၃၈၈|
      block |ဣင်္ဂါလကုယာဝ ဥဇ္ဈိတော၊ ဝိသပတ္တောရိဝ အဂ္ဂိတော ကတော။|
      block |နပိ နံ ပဿာမိ ကီရိသော၊ အထ မဂ္ဂေန ဟတော သမူလကော။|
    count |၃၈၉|
      block |ယဿာ သိယာ အပစ္စဝေက္ခိတံ၊ သတ္ထာ ဝါ အနုပါသိတော သိယာ။|
      block |တွံ တာဒိသိကံ ပလောဘယ၊ ဇာနန္တိံ သော ဣမံ ဝိဟညသိ။|
    count |၃၉၀|
      block |မယှဉှိ အက္ကုဋ္ဌဝန္ဒိတေ၊ သုခဒုက္ခေ စ သတီ ဥပဋ္ဌိတာ။|
      block |သင်္ခတမသုဘန္တိ ဇာနိယ၊ သဗ္ဗတ္ထေဝ မနော န လိမ္ပတိ။|
    count |၃၉၁|
      block |သာဟံ သုဂတဿ သာဝိကာ၊ မဂ္ဂဋ္ဌင်္ဂိကယာနယာယိနီ။|
      block |ဥဒ္ဓဋသလ္လာ အနာသဝါ၊ သုညာဂါရဂတာ ရမာမဟံ။|
    count |၃၉၂|
      block |ဒိဋ္ဌာ ဟိ မယာ သုစိတ္တိတာ၊ သောမ္ဘာ ဒာရုကပိလ္လကာနိ ဝါ။|
      block |တန္တီဟိ စ ခီလကေဟိ စ၊ ဝိနိဗဒ္ဓါ ဝိဝိဓံ ပနစ္စကာ။|
    count |၃၉၃|
      block |တမှုဒ္ဓဋေ တန္တိခီလကေ၊ ဝိဿဋ္ဌေ ဝိကလေ ပရိကြိတေ။|
      block |န ဝိန္ဒေယျ ခဏ္ဍသော ကတေ၊ ကိမှိ တတ္ထ မနံ နိဝေသယေ။|
    count |၃၉၄|
      block |တထူပမာ ဒေဟကာနိ မံ၊ တေဟိ ဓမ္မေဟိ ဝိနာ န ဝတ္တန္တိ။|
      block |ဓမ္မေဟိ ဝိနာ န ဝတ္တတိ၊ ကိမှိ တတ္ထ မနံ နိဝေသယေ။|
    count |၃၉၅|
      block |ယထာ ဟရိတာလေန မက္ခိတံ၊ အဒ္ဒသ စိတ္တိကံ ဘိတ္တိယာ ကတံ။|
      block |တမှိ တေ ဝိပရီတဒဿနံ၊ သညာ မာနုသိကာ နိရတ္ထိကာ။|
    count |၃၉၆|
      block |မာယံ ဝိယ အဂ္ဂတော ကတံ၊ သုပိနန္တေဝ သုဝဏ္ဏပါဒပံ။|
      block |ဥပဂစ္ဆသိ အန္ဓ ရိတ္တကံ၊ ဇနမဇ္ဈေရိဝ ရုပ္ပရူပကံ။|
    count |၃၉၇|
      block |ဝဋ္ဋနိရိဝ ကောဋရောဟိတာ၊ မဇ္ဈေ ပုဗ္ဗုဠကာ သအဿုကာ။|
      block |ပီဠကောဠိကာ စေတ္ထ ဇာယတိ၊ ဝိဝိဓာ စက္ခုဝိဓာ စ ပိဏ္ဍိတာ။|
    count |၃၉၈|
      block |ဥပ္ပါဋိယ စာရုဒဿနာ၊ န စ ပဇ္ဇိတ္ထ အသင်္ဂမာနသာ။|
      block |ဟန္ဒ တေ စက္ခုံ ဟရဿု တံ၊ တဿ နရဿ အဒာသိ တာဝဒေ။|
    count |၃၉၉|
      block |တဿ စ ဝိရမာသိ တာဝဒေ၊ ရာဂေါ တတ္ထ ခမာပယီ စ နံ။|
      block |သောတ္ထိ သိယာ ဗြဟ္မစာရိနီ၊ န ပုနော ဧဒိသကံ ဘဝိဿတိ။|
    count |၄၀၀|
      block |အာသာဒိယ ဧဒိသံ ဇနံ၊ အဂ္ဂိံ ပဇ္ဇလိတံ ဝ လိင်္ဂိယ။|
      block |ဂဏှိယ အာသီဝိသံ ဝိယ၊ အပိ နု သောတ္ထိ သိယာ ခမေဟိ နော။|
    count |၄၀၁|
      block |မုတ္တာ စ တတော သာ ဘိက္ခုနီ၊ အဂမီ ဗုဒ္ဓဝရဿ သန္တိကံ။|
      block |ပဿိယ ဝရပုညလက္ခဏံ၊ စက္ခု အာသိ ယထာ ပုရာဏကန္တိ။|
    stand |။ သုဘာ ဇီဝကမ္ဗဝနိကာ ထေရီ။|
    stand |တိံသနိပါတော နိဋ္ဌိတော။|
