block |၁၂။ သောဠသနိပါတော|
  block |၁။ ပုဏ္ဏာထေရီဂါထာ|
    count |၂၃၆|
      block |ဥဒဟာရီ အဟံ သီတေ၊ သဒာ ဥဒကမောတရိံ။|
      block |အယျာနံ ဒဏ္ဍဘယဘီတာ၊ ဝါစာဒောသဘယဋ္ဋိတာ။|
    count |၂၃၇|
      block |ကဿ ဗြာဟ္မဏ တွံ ဘီတော၊ သဒာ ဥဒကမောတရိ။|
      block |ဝေဓမာနေဟိ ဂတ္တေဟိ၊ သီတံ ဝေဒယသေ ဘုသံ။|
    count |၂၃၈|
      block |ဇာနန္တီ ဝတ မံ ဘောတိ၊ ပုဏ္ဏိကေ ပရိပုစ္ဆသိ။|
      block |ကရောန္တံ ကုသလံ ကမ္မံ၊ ရုန္ဓန္တံ ကတပါပကံ။|
    count |၂၃၉|
      block |ယော စ ဝုဍ္ဎော ဒဟရော ဝါ၊ ပါပကမ္မံ ပကုဗ္ဗတိ။|
      block |ဒကာဘိသေစနာ သောပိ၊ ပါပကမ္မာ ပမုစ္စတိ။|
    count |၂၄၀|
      block |ကော နု တေ ဣဒမက္ခါသိ၊ အဇာနန္တဿ အဇာနကော။|
      block |ဒကာဘိသေစနာ နာမ၊ ပါပကမ္မာ ပမုစ္စတိ။|
    count |၂၄၁|
      block |သဂ္ဂံ နူန ဂမိဿန္တိ၊ သဗ္ဗေ မဏ္ဍူကကစ္ဆပါ။|
      block |နာဂါ စ သုသုမာရာ စ၊ ယေ စညေ ဥဒကေ စရာ။|
    count |၂၄၂|
      block |ဩရဗ္ဘိကာ သူကရိကာ၊ မစ္ဆိကာ မိဂဗန္ဓကာ။|
      block |စောရာ စ ဝဇ္ဈဃာတာ စ၊ ယေ စညေ ပါပကမ္မိနော။|
      block |ဒကာဘိသေစနာ တေပိ၊ ပါပကမ္မာ ပမုစ္စရေ။|
    count |၂၄၃|
      block |သစေ ဣမာ နဒိယော တေ၊ ပါပံ ပုဗ္ဗေ ကတံ ဝဟုံ။|
      block |ပုညမ္ပိမာ ဝဟေယျုံ တေ၊ တေန တွံ ပရိဗာဟိရော။|
    count |၂၄၄|
      block |ယဿ ဗြာဟ္မဏ တွံ ဘီတော၊ သဒာ ဥဒကမောတရိ။|
      block |တမေဝ ဗြဟ္မေ မာ ကာသိ၊ မာ တေ သီတံ ဆဝိံ ဟနေ။|
    count |၂၄၅|
      block |ကုမ္မဂ္ဂပဋိပန္နံ မံ၊ အရိယမဂ္ဂံ သမာနယိ။|
      block |ဒကာဘိသေစနာ ဘောတိ၊ ဣမံ သာဋံ ဒဒာမိ တေ။|
    count |၂၄၆|
      block |တုယှေဝ သာဋကော ဟောတု၊ နာဟမိစ္ဆာမိ သာဋကံ။|
      block |သစေ ဘာယသိ ဒုက္ခဿ၊ သစေ တေ ဒုက္ခမပ္ပိယံ။|
    count |၂၄၇|
      block |မာကာသိ ပါပကံ ကမ္မံ၊ အာဝိ ဝါ ယဒိ ဝါ ရဟော။|
      block |သစေ စ ပါပကံ ကမ္မံ၊ ကရိဿသိ ကရောသိ ဝါ။|
    count |၂၄၈|
      block |န တေ ဒုက္ခါ ပမုတျတ္ထိ၊ ဥပေစ္စာပိ ပလာယတော။|
      block |သစေ ဘာယသိ ဒုက္ခဿ၊ သစေ တေ ဒုက္ခမပ္ပိယံ။|
    count |၂၄၉|
      block |ဥပေဟိ သရဏံ ဗုဒ္ဓံ၊ ဓမ္မံ သင်္ဃဉ္စ တာဒိနံ။|
      block |သမာဒိယာဟိ သီလာနိ၊ တံ တေ အတ္ထာယ ဟေဟိတိ။|
    count |၂၅၀|
      block |ဥပေမိ သရဏံ ဗုဒ္ဓံ၊ ဓမ္မံ သင်္ဃဉ္စ တာဒိနံ။|
      block |သမာဒိယာမိ သီလာနိ၊ တံ မေ အတ္ထာယ ဟေဟိတိ။|
    count |၂၅၁|
      block |ဗြဟ္မဗန္ဓု ပုရေ အာသိံ၊ အဇ္ဇမှိ သစ္စဗြာဟ္မဏော။|
      block |တေဝိဇ္ဇော ဝေဒသမ္ပန္နော၊ သောတ္တိယော စမှိ နှာတကောတိ။|
    stand |။ ပုဏ္ဏာ ထေရီ။|
    stand |သောဠသနိပါတော နိဋ္ဌိတော။|
