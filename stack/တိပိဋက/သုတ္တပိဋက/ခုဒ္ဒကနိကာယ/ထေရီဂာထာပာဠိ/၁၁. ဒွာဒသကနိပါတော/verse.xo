block |၁၁။ ဒွာဒသကနိပါတော|
  block |၁။ ဥပ္ပလဝဏ္ဏာထေရီဂါထာ|
    count |၂၂၄|
      block |ဥဘော မာတာ စ ဓီတာ စ၊ မယံ အာသုံ သပတ္တိယော။|
      block |တဿာ မေ အဟု သံဝေဂေါ၊ အဗ္ဘုတော လောမဟံသနော။|
    count |၂၂၅|
      block |ဓိရတ္ထု ကာမာ အသုစီ၊ ဒုဂ္ဂန္ဓာ ဗဟုကဏ္ဋကာ။|
      block |ယတ္ထ မာတာ စ ဓီတာ စ၊ သဘရိယာ မယံ အဟုံ။|
    count |၂၂၆|
      block |ကာမေသွာဒီနဝံ ဒိသွာ၊ နေက္ခမ္မံ ဒဋ္ဌု ခေမတော။|
      block |သာ ပဗ္ဗဇ္ဇိံ ရာဇဂဟေ၊ အဂါရသ္မာနဂါရိယံ။|
    count |၂၂၇|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခုံ ဝိသောဓိတံ။|
      block |စေတောပရိစ္စဉာဏဉ္စ၊ သောတဓာတု ဝိသောဓိတာ။|
    count |၂၂၈|
      block |ဣဒ္ဓီပိ မေ သစ္ဆိကတာ၊ ပတ္တော မေ အာသဝက္ခယော။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    count |၂၂၉|
      block |ဣဒ္ဓိယာ အဘိနိမ္မိတွာ၊ စတုရဿံ ရထံ အဟံ။|
      block |ဗုဒ္ဓဿ ပါဒေ ဝန္ဒိတွာ၊ လောကနာထဿ တာဒိနော။|
    count |၂၃၀|
      block |သုပုပ္ဖိတဂ္ဂံ ဥပဂမ္မ ပါဒပံ၊ ဧကာ တုဝံ တိဋ္ဌသိ သာလမူလေ။|
      block |န စာပိ တေ ဒုတိယော အတ္ထိ ကောစိ၊ န တွံ ဗာလေ ဘာယသိ ဓုတ္တကာနံ။|
    count |၂၃၁|
      block |သတံ သဟဿာနိပိ ဓုတ္တကာနံ၊ သမာဂတာ ဧဒိသကာ ဘဝေယျုံ။|
      block |လောမံ န ဣဉ္ဇေ နပိ သမ္ပဝေဓေ၊ ကိံ မေ တုဝံ မာရ ကရိဿသေကော။|
    count |၂၃၂|
      block |ဧသာ အန္တရဓာယာမိ၊ ကုစ္ဆိံ ဝါ ပဝိသာမိ တေ။|
      block |ဘမုကန္တရေ တိဋ္ဌာမိ၊ တိဋ္ဌန္တိံ မံ န ဒက္ခသိ။|
    count |၂၃၃|
      block |စိတ္တမှိ ဝသီဘူတာဟံ၊ ဣဒ္ဓိပါဒာ သုဘာဝိတာ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    count |၂၃၄|
      block |သတ္တိသူလူပမာ ကာမာ၊ ခန္ဓာသံ အဓိကုဋ္ဋနာ။|
      block |ယံ တွံ ကာမရတိံ ဗြူသိ၊ အရတီ ဒာနိ သာ မမ။|
    count |၂၃၅|
      block |သဗ္ဗတ္ထ ဝိဟတာ နန္ဒီ၊ တမောခန္ဓော ပဒာလိတော။|
      block |ဧဝံ ဇာနာဟိ ပါပိမ၊ နိဟတော တွမသိ အန္တကာတိ။|
    stand |။ ဥပ္ပလဝဏ္ဏာ ထေရီ။|
    stand |ဒွာဒသနိပါတော နိဋ္ဌိတော။|
