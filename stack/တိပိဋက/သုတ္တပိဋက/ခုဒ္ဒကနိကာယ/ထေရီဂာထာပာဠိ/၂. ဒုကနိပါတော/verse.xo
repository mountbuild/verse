block |၂။ ဒုကနိပါတော|
  block |၁။ အဘိရူပနန္ဒာထေရီဂါထာ|
    count |၁၉|
      block |အာတုရံ အသုစိံ ပူတိံ၊ ပဿ နန္ဒေ သမုဿယံ။|
      block |အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။|
    count |၂၀|
      block |အနိမိတ္တဉ္စ ဘာဝေဟိ၊ မာနာနုသယမုဇ္ဇဟ။|
      block |တတော မာနာဘိသမယာ၊ ဥပသန္တာ စရိဿသီတိ။|
    block |ဣတ္ထံ သုဒံ ဘဂဝါ အဘိရူပနန္ဒံ သိက္ခမာနံ ဣမာဟိ ဂါထာဟိ အဘိဏှံ ဩဝဒတီတိ။|
  block |၂။ ဇေန္တာထေရီဂါထာ|
    count |၂၁|
      block |ယေ ဣမေ သတ္တ ဗောဇ္ဈင်္ဂါ၊ မဂ္ဂါ နိဗ္ဗာနပတ္တိယာ။|
      block |ဘာဝိတာ တေ မယာ သဗ္ဗေ၊ ယထာ ဗုဒ္ဓေန ဒေသိတာ။|
    count |၂၂|
      block |ဒိဋ္ဌော ဟိ မေ သော ဘဂဝါ၊ အန္တိမောယံ သမုဿယော။|
      block |ဝိက္ခီဏော ဇာတိသံသာရော၊ နတ္ထိ ဒာနိ ပုနဗ္ဘဝေါတိ။|
    block |ဣတ္ထံ သုဒံ ဇေန္တာ ထေရီ ဂါထာယော အဘာသိတ္ထာတိ။|
  block |၃။ သုမင်္ဂလမာတာထေရီဂါထာ|
    count |၂၃|
      block |သုမုတ္တိကာ သုမုတ္တိကာ၊ သာဓုမုတ္တိကာမှိ မုသလဿ။|
      block |အဟိရိကော မေ ဆတ္တကံ ဝါပိ၊ ဥက္ခလိကာ မေ ဒေဍ္ဍုဘံ ဝါတိ။|
    count |၂၄|
      block |ရာဂဉ္စ အဟံ ဒောသဉ္စ၊ စိစ္စိဋိ စိစ္စိဋီတိ ဝိဟနာမိ။|
      block |သာ ရုက္ခမူလမုပဂမ္မ၊ အဟော သုခန္တိ သုခတော ဈာယာမီတိ။|
    stand |။ သုမင်္ဂလမာတာ ထေရီ။|
  block |၄။ အဍ္ဎကာသိထေရီဂါထာ|
    count |၂၅|
      block |ယာဝ ကာသိဇနပဒော၊ သုင်္ကော မေ တတ္ထကော အဟု။|
      block |တံ ကတွာ နေဂမော အဂ္ဃံ၊ အဍ္ဎေနဂ္ဃံ ဌပေသိ မံ။|
    count |၂၆|
      block |အထ နိဗ္ဗိန္ဒဟံ ရူပေ၊ နိဗ္ဗိန္ဒဉ္စ ဝိရဇ္ဇဟံ။|
      block |မာ ပုန ဇာတိသံသာရံ၊ သန္ဓာဝေယျံ ပုနပ္ပုနံ။|
      block |တိဿော ဝိဇ္ဇာ သစ္ဆိကတာ၊ ကတံ ဗုဒ္ဓဿ သာသနန္တိ။|
    stand |။ အဍ္ဎကာသိ ထေရီ။|
  block |၅။ စိတ္တာထေရီဂါထာ|
    count |၂၇|
      block |ကိဉ္စာပိ ခေါမှိ ကိသိကာ၊ ဂိလာနာ ဗာဠှဒုဗ္ဗလာ။|
      block |ဒဏ္ဍမောလုဗ္ဘ ဂစ္ဆာမိ၊ ပဗ္ဗတံ အဘိရူဟိယ။|
    count |၂၈|
      block |သင်္ဃာဋိံ နိက္ခိပိတွာန၊ ပတ္တကဉ္စ နိကုဇ္ဇိယ။|
      block |သေလေ ခမ္ဘေသိမတ္တာနံ၊ တမောခန္ဓံ ပဒာလိယာတိ။|
    stand |။ စိတ္တာ ထေရီ။|
  block |၆။ မေတ္တိကာထေရီဂါထာ|
    count |၂၉|
      block |ကိဉ္စာပိ ခေါမှိ ဒုက္ခိတာ၊ ဒုဗ္ဗလာ ဂတယောဗ္ဗနာ။|
      block |ဒဏ္ဍမောလုဗ္ဘ ဂစ္ဆာမိ၊ ပဗ္ဗတံ အဘိရူဟိယ။|
    count |၃၀|
      block |နိက္ခိပိတွာန သင်္ဃာဋိံ၊ ပတ္တကဉ္စ နိကုဇ္ဇိယ။|
      block |နိသိန္နာ စမှိ သေလမှိ၊ အထ စိတ္တံ ဝိမုစ္စိ မေ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနန္တိ။|
    stand |။ မေတ္တိကာ ထေရီ။|
  block |၇။ မိတ္တာထေရီဂါထာ|
    count |၃၁|
      block |စာတုဒ္ဒသိံ ပဉ္စဒသိံ၊ ယာ စ ပက္ခဿ အဋ္ဌမီ။|
      block |ပါဋိဟာရိယပက္ခဉ္စ၊ အဋ္ဌင်္ဂသုသမာဂတံ။|
    count |၃၂|
      block |ဥပေါသထံ ဥပါဂစ္ဆိံ၊ ဒေဝကာယာဘိနန္ဒိနီ။|
      block |သာဇ္ဇ ဧကေန ဘတ္တေန၊ မုဏ္ဍာ သင်္ဃာဋိပါရုတာ။|
      block |ဒေဝကာယံ န ပတ္ထေဟံ၊ ဝိနေယျ ဟဒယေ ဒရန္တိ။|
    stand |။ မိတ္တာ ထေရီ။|
  block |၈။ အဘယမာတုထေရီဂါထာ|
    count |၃၃|
      block |ဥဒ္ဓံ ပါဒတလာ အမ္မ၊ အဓော ဝေ ကေသမတ္ထကာ။|
      block |ပစ္စဝေက္ခဿုမံ ကာယံ၊ အသုစိံ ပူတိဂန္ဓိကံ။|
    count |၃၄|
      block |ဧဝံ ဝိဟရမာနာယ၊ သဗ္ဗော ရာဂေါ သမူဟတော။|
      block |ပရိဠာဟော သမုစ္ဆိန္နော၊ သီတိဘူတာမှိ နိဗ္ဗုတာတိ။|
    stand |။ အဘယမာတု ထေရီ။|
  block |၉။ အဘယာထေရီဂါထာ|
    count |၃၅|
      block |အဘယေ ဘိဒုရော ကာယော၊ ယတ္ထ သတာ ပုထုဇ္ဇနာ။|
      block |နိက္ခိပိဿာမိမံ ဒေဟံ၊ သမ္ပဇာနာ သတီမတီ။|
    count |၃၆|
      block |ဗဟူဟိ ဒုက္ခဓမ္မေဟိ၊ အပ္ပမာဒရတာယ မေ။|
      block |တဏှက္ခယော အနုပ္ပတ္တော၊ ကတံ ဗုဒ္ဓဿ သာသနန္တိ။|
    stand |။ အဘယာ ထေရီ။|
  block |၁၀။ သာမာထေရီဂါထာ|
    count |၃၇|
      block |စတုက္ခတ္တုံ ပဉ္စက္ခတ္တုံ၊ ဝိဟာရာ ဥပနိက္ခမိံ။|
      block |အလဒ္ဓါ စေတသော သန္တိံ၊ စိတ္တေ အဝသဝတ္တိနီ။|
      block |တဿာ မေ အဋ္ဌမီ ရတ္တိ၊ ယတော တဏှာ သမူဟတာ။|
    count |၃၈|
      block |ဗဟူဟိ ဒုက္ခဓမ္မေဟိ၊ အပ္ပမာဒရတာယ မေ။|
      block |တဏှက္ခယော အနုပ္ပတ္တော၊ ကတံ ဗုဒ္ဓဿ သာသနန္တိ။|
    stand |။ သာမာ ထေရီ။|
    stand |ဒုကနိပါတော နိဋ္ဌိတော။|
