block |၃။ ယုဓဉ္ဇယဝဂ္ဂေါ|
  block |၁။ ယုဓဉ္ဇယစရိယာ|
    count |၁|
      block |ယဒာဟံ အမိတယသော၊ ရာဇပုတ္တော ယုဓဉ္ဇယော။|
      block |ဥဿာဝဗိန္ဒုံ သူရိယာတပေ၊ ပတိတံ ဒိသွာန သံဝိဇိံ။|
    count |၂|
      block |တညေဝါဓိပတိံ ကတွာ၊ သံဝေဂမနုဗြူဟယိံ။|
      block |မာတာပိတူ စ ဝန္ဒိတွာ၊ ပဗ္ဗဇ္ဇမနုယာစဟံ။|
    count |၃|
      block |ယာစန္တိ မံ ပဉ္ဇလိကာ၊ သနေဂမာ သရဋ္ဌကာ။|
      block |အဇ္ဇေဝ ပုတ္တ ပဋိပဇ္ဇ၊ ဣဒ္ဓံ ဖီတံ မဟာမဟိံ။|
    count |၄|
      block |သရာဇကေ သဟောရောဓေ၊ သနေဂမေ သရဋ္ဌကေ။|
      block |ကရုဏံ ပရိဒေဝန္တေ၊ အနပေက္ခေါဝ ပရိစ္စဇိံ။|
    count |၅|
      block |ကေဝလံ ပထဝိံ ရဇ္ဇံ၊ ဉာတိပရိဇနံ ယသံ။|
      block |စဇမာနော န စိန္တေသိံ၊ ဗောဓိယာယေဝ ကာရဏာ။|
    count |၆|
      block |မာတာပိတာ န မေ ဒေဿာ၊ နပိ မေ ဒေဿံ မဟာယသံ။|
      block |သဗ္ဗညုတံ ပိယံ မယှံ၊ တသ္မာ ရဇ္ဇံ ပရိစ္စဇိန္တိ။|
    stand |ယုဓဉ္ဇယစရိယံ ပဌမံ။|
  block |၂။ သောမနဿစရိယာ|
    count |၇|
      block |ပုနာပရံ ယဒာ ဟောမိ၊ ဣန္ဒပတ္ထေ ပုရုတ္တမေ။|
      block |ကာမိတော ဒယိတော ပုတ္တော၊ သောမနဿောတိ ဝိဿုတော။|
    count |၈|
      block |သီလဝါ ဂုဏသမ္ပန္နော၊ ကလျာဏပဋိဘာနဝါ။|
      block |ဝုဍ္ဎာပစာယီ ဟိရီမာ၊ သင်္ဂဟေသု စ ကောဝိဒော။|
    count |၉|
      block |တဿ ရညော ပတိကရော၊ အဟောသိ ကုဟကတာပသော။|
      block |အာရာမံ မာလာဝစ္ဆဉ္စ၊ ရောပယိတွာန ဇီဝတိ။|
    count |၁၀|
      block |တမဟံ ဒိသွာန ကုဟကံ၊ ထုသရာသိံဝ အတဏ္ဍုလံ။|
      block |ဒုမံဝ အန္တော သုသိရံ၊ ကဒလိံဝ အသာရကံ။|
    count |၁၁|
      block |နတ္ထိမဿ သတံ ဓမ္မော၊ သာမညာပဂတော အယံ။|
      block |ဟိရီသုက္ကဓမ္မဇဟိတော၊ ဇီဝိတဝုတ္တိကာရဏာ။|
    count |၁၂|
      block |ကုပိတော အဟု ပစ္စန္တော၊ အဋဝီဟိ ပရန္တိဟိ။|
      block |တံ နိသေဓေတုံ ဂစ္ဆန္တော၊ အနုသာသိ ပိတာ မမံ။|
    count |၁၃|
      block |မာ ပမဇ္ဇိ တုဝံ တာတ၊ ဇဋိလံ ဥဂ္ဂတာပနံ။|
      block |ယဒိစ္ဆကံ ပဝတ္တေဟိ၊ သဗ္ဗကာမဒဒော ဟိ သော။|
    count |၁၄|
      block |တမဟံ ဂန္တွာနုပဋ္ဌာနံ၊ ဣဒံ ဝစနမဗြဝိံ။|
      block |ကစ္စိ တေ ဂဟပတိ ကုသလံ၊ ကိံ ဝါ တေ အာဟရီယတု။|
    count |၁၅|
      block |တေန သော ကုပိတော အာသိ၊ ကုဟကော မာနနိဿိတော။|
      block |ဃာတာပေမိ တုဝံ အဇ္ဇ၊ ရဋ္ဌာ ပဗ္ဗာဇယာမိ ဝါ။|
    count |၁၆|
      block |နိသေဓယိတွာ ပစ္စန္တံ၊ ရာဇာ ကုဟကမဗြဝိ။|
      block |ကစ္စိ တေ ဘန္တေ ခမနီယံ၊ သမ္မာနော တေ ပဝတ္တိတော။|
    count |၁၇|
      block |တဿ အာစိက္ခတီ ပါပေါ၊ ကုမာရော ယထာ နာသိယော။|
      block |တဿ တံ ဝစနံ သုတွာ၊ အာဏာပေသိ မဟီပတိ။|
    count |၁၈|
      block |သီသံ တတ္ထေဝ ဆိန္ဒိတွာ၊ ကတွာန စတုခဏ္ဍိကံ။|
      block |ရထိယာ ရထိယံ ဒဿေထ၊ သာ ဂတိ ဇဋိလဟီဠိတာ။|
    count |၁၉|
      block |တတ္ထ ကာရဏိကာ ဂန္တွာ၊ စဏ္ဍာ လုဒ္ဒာ အကာရုဏာ။|
      block |မာတုအင်္ကေ နိသိန္နဿ၊ အာကဍ္ဎိတွာ နယန္တိ မံ။|
    count |၂၀|
      block |တေသာဟံ ဧဝမဝစံ၊ ဗန္ဓတံ ဂါဠှဗန္ဓနံ။|
      block |ရညော ဒဿေထ မံ ခိပ္ပံ၊ ရာဇကိရိယာနိ အတ္ထိ မေ။|
    count |၂၁|
      block |တေ မံ ရညော ဒဿယိံသု၊ ပါပဿ ပါပသေဝိနော။|
      block |ဒိသွာန တံ သညာပေသိံ၊ မမဉ္စ ဝသမာနယိံ။|
    count |၂၂|
      block |သော မံ တတ္ထ ခမာပေသိ၊ မဟာရဇ္ဇမဒာသိ မေ။|
      block |သောဟံ တမံ ဒာလယိတွာ၊ ပဗ္ဗဇိံ အနဂါရိယံ။|
    count |၂၃|
      block |န မေ ဒေဿံ မဟာရဇ္ဇံ၊ ကာမဘောဂေါ န ဒေဿိယော။|
      block |သဗ္ဗညုတံ ပိယံ မယှံ၊ တသ္မာ ရဇ္ဇံ ပရိစ္စဇိန္တိ။|
    stand |သောမနဿစရိယံ ဒုတိယံ။|
  block |၃။ အယောဃရစရိယာ|
    count |၂၄|
      block |ပုနာပရံ ယဒာ ဟောမိ၊ ကာသိရာဇဿ အတြဇော။|
      block |အယောဃရမှိ သံဝဍ္ဎော၊ နာမေနာသိ အယောဃရော။|
    count |၂၅|
      block |ဒုက္ခေန ဇီဝိတော လဒ္ဓေါ၊ သံပီဠေ ပတိပေါသိတော။|
      block |အဇ္ဇေဝ ပုတ္တ ပဋိပဇ္ဇ၊ ကေဝလံ ဝသုဓံ ဣမံ။|
    count |၂၆|
      block |သရဋ္ဌကံ သနိဂမံ၊ သဇနံ ဝန္ဒိတွ ခတ္တိယံ။|
      block |အဉ္ဇလိံ ပဂ္ဂဟေတွာန၊ ဣဒံ ဝစနမဗြဝိံ။|
    count |၂၇|
      block |ယေ ကေစိ မဟိယာ သတ္တာ၊ ဟီနမုက္ကဋ္ဌမဇ္ဈိမာ။|
      block |နိရာရက္ခါ သကေ ဂေဟေ၊ ဝဍ္ဎန္တိ သကဉာတိဘိ။|
    count |၂၈|
      block |ဣဒံ လောကေ ဥတ္တရိယံ၊ သံပီဠေ မမ ပေါသနံ။|
      block |အယောဃရမှိ သံဝဍ္ဎော၊ အပ္ပဘေ စန္ဒသူရိယေ။|
    count |၂၉|
      block |ပူတိကုဏပသမ္ပုဏ္ဏာ၊ မုစ္စိတွာ မာတု ကုစ္ဆိတော။|
      block |တတော ဃောရတရေ ဒုက္ခေ၊ ပုန ပက္ခိတ္တယောဃရေ။|
    count |၃၀|
      block |ယဒိဟံ တာဒိသံ ပတွာ၊ ဒုက္ခံ ပရမဒာရုဏံ။|
      block |ရဇ္ဇေသု ယဒိ ရဇ္ဇာမိ၊ ပါပါနံ ဥတ္တမော သိယံ။|
    count |၃၁|
      block |ဥက္ကဏ္ဌိတောမှိ ကာယေန၊ ရဇ္ဇေနမှိ အနတ္ထိကော။|
      block |နိဗ္ဗုတိံ ပရိယေသိဿံ၊ ယတ္ထ မံ မစ္စု န မဒ္ဒိယေ။|
    count |၃၂|
      block |ဧဝါဟံ စိန္တယိတွာန၊ ဝိရဝန္တေ မဟာဇနေ။|
      block |နာဂေါဝ ဗန္ဓနံ ဆေတွာ၊ ပါဝိသိံ ကာနနံ ဝနံ။|
    count |၃၃|
      block |မာတာပိတာ န မေ ဒေဿာ၊ နပိ မေ ဒေဿံ မဟာယသံ။|
      block |သဗ္ဗညုတံ ပိယံ မယှံ၊ တသ္မာ ရဇ္ဇံ ပရိစ္စဇိန္တိ။|
    stand |အယောဃရစရိယံ တတိယံ။|
  block |၄။ ဘိသစရိယာ|
    count |၃၄|
      block |ပုနာပရံ ယဒာ ဟောမိ၊ ကာသီနံ ပုရဝရုတ္တမေ။|
      block |ဘဂိနီ စ ဘာတရော သတ္တ၊ နိဗ္ဗတ္တာ သောတ္ထိယေ ကုလေ။|
    count |၃၅|
      block |ဧတေသံ ပုဗ္ဗဇော အာသိံ၊ ဟိရီသုက္ကမုပါဂတော။|
      block |ဘဝံ ဒိသွာန ဘယတော၊ နေက္ခမ္မာဘိရတော အဟံ။|
    count |၃၆|
      block |မာတာပိတူဟိ ပဟိတာ၊ သဟာယာ ဧကမာနသာ။|
      block |ကာမေဟိ မံ နိမန္တေန္တိ၊ ကုလဝံသံ ဓရေဟိတိ။|
    count |၃၇|
      block |ယံ တေသံ ဝစနံ ဝုတ္တံ၊ ဂိဟီဓမ္မေ သုခါဝဟံ။|
      block |တံ မေ အဟောသိ ကဌိနံ၊ တတ္တ ဖာလသမံ ဝိယ။|
    count |၃၈|
      block |တေ မံ တဒာ ဥက္ခိပန္တံ၊ ပုစ္ဆိံသု ပတ္ထိတံ မမ။|
      block |ကိံ တွံ ပတ္ထယသေ သမ္မ၊ ယဒိ ကာမေ န ဘုဉ္ဇသိ။|
    count |၃၉|
      block |တေသာဟံ ဧဝမဝစံ၊ အတ္ထကာမော ဟိတေသိနံ။|
      block |နာဟံ ပတ္ထေမိ ဂိဟီဘာဝံ၊ နေက္ခမ္မာဘိရတော အဟံ။|
    count |၄၀|
      block |တေ မယှံ ဝစနံ သုတွာ၊ ပိတုမာတု စ သာဝယုံ။|
      block |မာတာပိတာ ဧဝမာဟု၊ သဗ္ဗေဝ ပဗ္ဗဇာမ ဘော။|
    count |၄၁|
      block |ဥဘော မာတာပိတာ မယှံ၊ ဘဂိနီ စ သတ္တ ဘာတရော။|
      block |အမိတဓနံ ဆဍ္ဍယိတွာ၊ ပါဝိသိမှာ မဟာဝနန္တိ။|
    stand |ဘိသစရိယံ စတုတ္ထံ။|
  block |၅။ သောဏပဏ္ဍိတစရိယာ|
    count |၄၂|
      block |ပုနာပရံ ယဒာ ဟောမိ၊ နဂရေ ဗြဟ္မဝဍ္ဎနေ။|
      block |တတ္ထ ကုလဝရေ သေဋ္ဌေ၊ မဟာသာလေ အဇာယဟံ။|
    count |၄၃|
      block |တဒာပိ လောကံ ဒိသွာန၊ အန္ဓီဘူတံ တမောတ္ထဋံ။|
      block |စိတ္တံ ဘဝတော ပတိကုဋတိ၊ တုတ္တဝေဂဟတံ ဝိယ။|
    count |၄၄|
      block |ဒိသွာန ဝိဝိဓံ ပါပံ၊ ဧဝံ စိန္တေသဟံ တဒာ။|
      block |ကဒာဟံ ဂေဟာ နိက္ခမ္မ၊ ပဝိသိဿာမိ ကာနနံ။|
    count |၄၅|
      block |တဒာပိ မံ နိမန္တေသုံ၊ ကာမဘောဂေဟိ ဉာတယော။|
      block |တေသမ္ပိ ဆန္ဒမာစိက္ခိံ၊ မာ နိမန္တေထ တေဟိ မံ။|
    count |၄၆|
      block |ယော မေ ကနိဋ္ဌကော ဘာတာ၊ နန္ဒော နာမာသိ ပဏ္ဍိတော။|
      block |သောပိ မံ အနုသိက္ခန္တော၊ ပဗ္ဗဇ္ဇံ သမရောစယိ။|
    count |၄၇|
      block |အဟံ သောဏော စ နန္ဒော စ၊ ဥဘော မာတာပိတာ မမ။|
      block |တဒာပိ ဘောဂေ ဆဍ္ဍေတွာ၊ ပါဝိသိမှာ မဟာဝနန္တိ။|
    stand |သောဏပဏ္ဍိတစရိယံ ပဉ္စမံ။|
  block |၆။ တေမိယစရိယာ|
    count |၄၈|
      block |ပုနာပရံ ယဒာ ဟောမိ၊ ကာသိရာဇဿ အတြဇော။|
      block |မူဂပက္ခေါတိ နာမေန၊ တေမိယောတိ ဝဒန္တိ မံ။|
    count |၄၉|
      block |သောဠသိတ္ထိသဟဿာနံ၊ န ဝိဇ္ဇတိ ပုမော တဒာ။|
      block |အဟောရတ္တာနံ အစ္စယေန၊ နိဗ္ဗတ္တော အဟမေကကော။|
    count |၅၀|
      block |ကိစ္ဆာ လဒ္ဓံ ပိယံ ပုတ္တံ၊ အဘိဇာတံ ဇုတိန္ဓရံ။|
      block |သေတစ္ဆတ္တံ ဓာရယိတွာန၊ သယနေ ပေါသေတိ မံ ပိတာ။|
    count |၅၁|
      block |နိဒ္ဒာယမာနော သယနဝရေ၊ ပဗုဇ္ဈိတွာနဟံ တဒာ။|
      block |အဒ္ဒသံ ပဏ္ဍရံ ဆတ္တံ၊ ယေနာဟံ နိရယံ ဂတော။|
    count |၅၂|
      block |သဟ ဒိဋ္ဌဿ မေ ဆတ္တံ၊ တာသော ဥပ္ပဇ္ဇိ ဘေရဝေါ။|
      block |ဝိနိစ္ဆယံ သမာပန္နော၊ ကထာဟံ ဣမံ မုဉ္စိဿံ။|
    count |၅၃|
      block |ပုဗ္ဗသာလောဟိတာ မယှံ၊ ဒေဝတာ အတ္ထကာမိနီ။|
      block |သာ မံ ဒိသွာန ဒုက္ခိတံ၊ တီသု ဌာနေသု ယောဇယိ။|
    count |၅၄|
      block |မာ ပဏ္ဍိစ္စယံ ဝိဘာဝယ၊ ဗာလမတော ဘဝ သဗ္ဗပါဏိနံ။|
      block |သဗ္ဗော တံ ဇနော ဩစိနာယတု၊ ဧဝံ တဝ အတ္ထော ဘဝိဿတိ။|
    count |၅၅|
      block |ဧဝံ ဝုတ္တာယဟံ တဿာ၊ ဣဒံ ဝစနမဗြဝိံ။|
      block |ကရောမိ တေ တံ ဝစနံ၊ ယံ တွံ ဘဏသိ ဒေဝတေ။|
      block |အတ္ထကာမာသိ မေ အမ္မ၊ ဟိတကာမာသိ ဒေဝတေ။|
    count |၅၆|
      block |တဿာဟံ ဝစနံ သုတွာ၊ သာဂရေဝ ထလံ လဘိံ။|
      block |ဟဋ္ဌော သံဝိဂ္ဂမာနသော၊ တယော အင်္ဂေ အဓိဋ္ဌဟိံ။|
    count |၅၇|
      block |မူဂေါ အဟောသိံ ဗဓိရော၊ ပက္ခေါ ဂတိဝိဝဇ္ဇိတော။|
      block |ဧတေ အင်္ဂေ အဓိဋ္ဌာယ၊ ဝဿာနိ သောဠသံ ဝသိံ။|
    count |၅၈|
      block |တတော မေ ဟတ္ထပါဒေ စ၊ ဇိဝှံ သောတဉ္စ မဒ္ဒိယ။|
      block |အနူနတံ မေ ပဿိတွာ၊ ကာဠကဏ္ဏီတိ နိန္ဒိသုံ။|
    count |၅၉|
      block |တတော ဇာနပဒာ သဗ္ဗေ၊ သေနာပတိပုရောဟိတာ။|
      block |သဗ္ဗေ ဧကမနာ ဟုတွာ၊ ဆဍ္ဍနံ အနုမောဒိသုံ။|
    count |၆၀|
      block |သောဟံ တေသံ မတိံ သုတွာ၊ ဟဋ္ဌော သံဝိဂ္ဂမာနသော။|
      block |ယဿတ္ထာယ တပေါစိဏ္ဏော၊ သော မေ အတ္ထော သမိဇ္ဈထ။|
    count |၆၁|
      block |နှာပေတွာ အနုလိမ္ပိတွာ၊ ဝေဌေတွာ ရာဇဝေဌနံ။|
      block |ဆတ္တေန အဘိသိဉ္စိတွာ၊ ကာရေသုံ ပုရံ ပဒက္ခိဏံ။|
    count |၆၂|
      block |သတ္တာဟံ ဓာရယိတွာန၊ ဥဂ္ဂတေ ရဝိမဏ္ဍလေ။|
      block |ရထေန မံ နီဟရိတွာ၊ သာရထီ ဝနမုပါဂမိ။|
    count |၆၃|
      block |ဧကောကာသေ ရထံ ကတွာ၊ သဇ္ဇဿံ ဟတ္ထမုစ္စိတော။|
      block |သာရထီ ခဏတီ ကာသုံ၊ နိခါတုံ ပထဝိယာ မမံ။|
    count |၆၄|
      block |အဓိဋ္ဌိတမဓိဋ္ဌာနံ၊ တဇ္ဇေန္တော ဝိဝိဓကာရဏာ။|
      block |န ဘိန္ဒိံ တမဓိဋ္ဌာနံ၊ ဗောဓိယာယေဝ ကာရဏာ။|
    count |၆၅|
      block |မာတာပိတာ န မေ ဒေဿာ၊ အတ္တာ မေ န စ ဒေဿိယော။|
      block |သဗ္ဗညုတံ ပိယံ မယှံ၊ တသ္မာ ဝတမဓိဋ္ဌဟိံ။|
    count |၆၆|
      block |ဧတေ အင်္ဂေ အဓိဋ္ဌာယ၊ ဝဿာနိ သောဠသံ ဝသိံ။|
      block |အဓိဋ္ဌာနေန မေ သမော နတ္ထိ၊ ဧသာ မေ အဓိဋ္ဌာနပါရမီတိ။|
    stand |တေမိယစရိယံ ဆဋ္ဌံ။|
  block |၇။ ကပိရာဇစရိယာ|
    count |၆၇|
      block |ယဒာ အဟံ ကပိ အာသိံ၊ နဒီကူလေ ဒရီသယေ။|
      block |ပီဠိတော သုသုမာရေန၊ ဂမနံ န လဘာမဟံ။|
    count |၆၈|
      block |ယမှောကာသေ အဟံ ဌတွာ၊ ဩရာ ပါရံ ပတာမဟံ။|
      block |တတ္ထစ္ဆိ သတ္တု ဝဓကော၊ ကုမ္ဘီလော လုဒ္ဒဒဿနော။|
    count |၆၉|
      block |သော မံ အသံသိ ဧဟီတိ၊ အဟံပေမီတိ တံ ဝတိံ။|
      block |တဿ မတ္ထကမက္ကမ္မ၊ ပရကူလေ ပတိဋ္ဌဟိံ။|
    count |၇၀|
      block |န တဿ အလိကံ ဘဏိတံ၊ ယထာ ဝါစံ အကာသဟံ။|
      block |သစ္စေန မေ သမော နတ္ထိ၊ ဧသာ မေ သစ္စပါရမီတိ။|
    stand |ကပိရာဇစရိယံ သတ္တမံ။|
  block |၈။ သစ္စတာပသစရိယာ|
    count |၇၁|
      block |ပုနာပရံ ယဒာ ဟောမိ၊ တာပသော သစ္စသဝှယော။|
      block |သစ္စေန လောကံ ပါလေသိံ၊ သမဂ္ဂံ ဇနမကာသဟန္တိ။|
    stand |သစ္စတာပသစရိယံ အဋ္ဌမံ။|
  block |၉။ ဝဋ္ဋပေါတကစရိယာ|
    count |၇၂|
      block |ပုနာပရံ ယဒာ ဟောမိ၊ မဂဓေ ဝဋ္ဋပေါတကော။|
      block |အဇာတပက္ခေါ တရုဏော၊ မံသပေသိ ကုလာဝကေ။|
    count |၇၃|
      block |မုခတုဏ္ဍကေနာဟရိတွာ၊ မာတာ ပေါသယတီ မမံ။|
      block |တဿာ ဖဿေန ဇီဝါမိ၊ နတ္ထိ မေ ကာယိကံ ဗလံ။|
    count |၇၄|
      block |သံဝစ္ဆရေ ဂိမှသမယေ၊ ဒဝဍာဟော ပဒိပ္ပတိ။|
      block |ဥပဂစ္ဆတိ အမှာကံ၊ ပါဝကော ကဏှဝတ္တနီ။|
    count |၇၅|
      block |ဓမဓမာ ဣတိဧဝံ၊ သဒ္ဒာယန္တော မဟာသိခီ။|
      block |အနုပုဗ္ဗေန ဈာပေန္တော၊ အဂ္ဂိ မမမုပါဂမိ။|
    count |၇၆|
      block |အဂ္ဂိဝေဂဘယာတီတာ၊ တသိတာ မာတာပိတာ မမ။|
      block |ကုလာဝကေ မံ ဆဍ္ဍေတွာ၊ အတ္တာနံ ပရိမောစယုံ။|
    count |၇၇|
      block |ပါဒေ ပက္ခေ ပဇဟာမိ၊ နတ္ထိ မေ ကာယိကံ ဗလံ။|
      block |သောဟံ အဂတိကော တတ္ထ၊ ဧဝံ စိန္တေသဟံ တဒာ။|
    count |၇၈|
      block |ယေသာဟံ ဥပဓာဝေယျံ၊ ဘီတော တသိတဝေဓိတော။|
      block |တေ မံ ဩဟာယ ပက္ကန္တာ၊ ကထံ မေ အဇ္ဇ ကာတဝေ။|
    count |၇၉|
      block |အတ္ထိ လောကေ သီလဂုဏော၊ သစ္စံ သောစေယျနုဒ္ဒယာ။|
      block |တေန သစ္စေန ကာဟာမိ၊ သစ္စကိရိယမုတ္တမံ။|
    count |၈၀|
      block |အာဝေဇ္ဇေတွာ ဓမ္မဗလံ၊ သရိတွာ ပုဗ္ဗကေ ဇိနေ။|
      block |သစ္စဗလမဝဿာယ၊ သစ္စကိရိယမကာသဟံ။|
    count |၈၁|
      block |သန္တိ ပက္ခါ အပတနာ၊ သန္တိ ပါဒာ အဝဉ္စနာ။|
      block |မာတာပိတာ စ နိက္ခန္တာ၊ ဇာတဝေဒ ပဋိက္ကမ။|
    count |၈၂|
      block |သဟသစ္စေ ကတေ မယှံ၊ မဟာပဇ္ဇလိတော သိခီ။|
      block |ဝဇ္ဇေသိ သောဠသကရီသာနိ၊ ဥဒကံ ပတွာ ယထာ သိခီ။|
      block |သစ္စေန မေ သမော နတ္ထိ၊ ဧသာ မေ သစ္စပါရမီတိ။|
    stand |ဝဋ္ဋပေါတကစရိယံ နဝမံ။|
  block |၁၀။ မစ္ဆရာဇစရိယာ|
    count |၈၃|
      block |ပုနာပရံ ယဒာ ဟောမိ၊ မစ္ဆရာဇာ မဟာသရေ။|
      block |ဥဏှေ သူရိယသန္တာပေ၊ သရေ ဥဒက ခီယထ။|
    count |၈၄|
      block |တတော ကာကာ စ ဂိဇ္ဈာ စ၊ ကင်္ကာ ကုလလသေနကာ။|
      block |ဘက္ခယန္တိ ဒိဝါရတ္တိံ၊ မစ္ဆေ ဥပနိသီဒိယ။|
    count |၈၅|
      block |ဧဝံ စိန္တေသဟံ တတ္ထ၊ သဟ ဉာတီဟိ ပီဠိတော။|
      block |ကေန နု ခေါ ဥပါယေန၊ ဉာတီ ဒုက္ခါ ပမောစယေ။|
    count |၈၆|
      block |ဝိစိန္တယိတွာ ဓမ္မတ္ထံ၊ သစ္စံ အဒ္ဒသ ပဿယံ။|
      block |သစ္စေ ဌတွာ ပမောစေသိံ၊ ဉာတီနံ တံ အတိက္ခယံ။|
    count |၈၇|
      block |အနုဿရိတွာ သတံ ဓမ္မံ၊ ပရမတ္ထံ ဝိစိန္တယံ။|
      block |အကာသိ သစ္စကိရိယံ၊ ယံ လောကေ ဓုဝသဿတံ။|
    count |၈၈|
      block |ယတော သရာမိ အတ္တာနံ၊ ယတော ပတ္တောသ္မိ ဝိညုတံ။|
      block |နာဘိဇာနာမိ သဉ္စိစ္စ၊ ဧကပါဏမ္ပိ ဟိံသိတံ။|
    count |၈၉|
      block |ဧတေန သစ္စဝဇ္ဇေန၊ ပဇ္ဇုန္နော အဘိဝဿတု။|
      block |အဘိတ္ထနယ ပဇ္ဇုန္န၊ နိဓိံ ကာကဿ နာသယ။|
      block |ကာကံ သောကာယ ရန္ဓေဟိ၊ မစ္ဆေ သောကာ ပမောစယ။|
    count |၉၀|
      block |သဟကတေ သစ္စဝရေ၊ ပဇ္ဇုန္နော အဘိဂဇ္ဇိယ။|
      block |ထလံ နိန္နဉ္စ ပူရေန္တော၊ ခဏေန အဘိဝဿထ။|
    count |၉၁|
      block |ဧဝရူပံ သစ္စဝရံ၊ ကတွာ ဝီရိယမုတ္တမံ။|
      block |ဝဿာပေသိံ မဟာမေဃံ၊ သစ္စတေဇဗလဿိတော။|
      block |သစ္စေန မေ သမော နတ္ထိ၊ ဧသာ မေ သစ္စပါရမီတိ။|
    stand |မစ္ဆရာဇစရိယံ ဒသမံ။|
  block |၁၁။ ကဏှဒီပါယနစရိယာ|
    count |၉၂|
      block |ပုနာပရံ ယဒာ ဟောမိ၊ ကဏှဒီပါယနော ဣသိ။|
      block |ပရောပညာသဝဿာနိ၊ အနဘိရတောစရိံ အဟံ။|
    count |၉၃|
      block |န ကောစိ ဧတံ ဇာနာတိ၊ အနဘိရတိမနံ မမ။|
      block |အဟဉှိ ကဿစိ နာစိက္ခိံ၊ အရတိ မေ စရတိ မာနသေ။|
    count |၉၄|
      block |သဗြဟ္မစာရီ မဏ္ဍဗျော၊ သဟာယော မေ မဟာဣသိ။|
      block |ပုဗ္ဗကမ္မသမာယုတ္တော၊ သူလမာရောပနံ လဘိ။|
    count |၉၅|
      block |တမဟံ ဥပဋ္ဌဟိတွာန၊ အာရောဂျမနုပါပယိံ။|
      block |အာပုစ္ဆိတွာန အာဂဉ္ဆိံ၊ ယံ မယှံ သကမဿမံ။|
    count |၉၆|
      block |သဟာယော ဗြာဟ္မဏော မယှံ၊ ဘရိယံ အာဒာယ ပုတ္တကံ။|
      block |တယော ဇနာ သမာဂန္တွာ၊ အာဂဉ္ဆုံ ပါဟုနာဂတံ။|
    count |၉၇|
      block |သမ္မောဒမာနော တေဟိ သဟ၊ နိသိန္နော သကမဿမေ။|
      block |ဒာရကော ဝဋ္ဋမနုက္ခိပံ၊ အာသီဝိသမကောပယိ။|
    count |၉၈|
      block |တတော သော ဝဋ္ဋဂတံ မဂ္ဂံ၊ အနွေသန္တော ကုမာရကော။|
      block |အာသီဝိသဿ ဟတ္ထေန၊ ဥတ္တမင်္ဂံ ပရာမသိ။|
    count |၉၉|
      block |တဿ အာမသနေ ကုဒ္ဓေါ၊ သပ္ပေါ ဝိသဗလဿိတော။|
      block |ကုပိတော ပရမကောပေန၊ အဍံသိ ဒာရကံ ခဏေ။|
    count |၁၀၀|
      block |သဟဒဋ္ဌော အာသီဝိသေန၊ ဒာရကော ပပတိ ဘူမိယံ။|
      block |တေနာဟံ ဒုက္ခိတော အာသိံ၊ မမ ဝါဟသိ တံ ဒုက္ခံ။|
    count |၁၀၁|
      block |တျာဟံ အဿာသယိတွာန၊ ဒုက္ခိတေ သောကသလ္လိတေ။|
      block |ပဌမံ အကာသိံ ကိရိယံ၊ အဂ္ဂံ သစ္စံ ဝရုတ္တမံ။|
    count |၁၀၂|
      block |သတ္တာဟမေဝါဟံ ပသန္နစိတ္တော၊ ပုညတ္ထိကော အစရိံ ဗြဟ္မစရိယံ။|
      block |အထာပရံ ယံ စရိတံ မမေဒံ၊ ဝဿာနိ ပညာသသမာဓိကာနိ။|
    count |၁၀၃|
      block |အကာမကော ဝါဟိ အဟံ စရာမိ၊ ဧတေန သစ္စေန သုဝတ္ထိ ဟောတု။|
      block |ဟတံ ဝိသံ ဇီဝတု ယညဒတ္တော။|
    count |၁၀၄|
      block |သဟ သစ္စေ ကတေ မယှံ၊ ဝိသဝေဂေန ဝေဓိတော။|
      block |အဗုဇ္ဈိတွာန ဝုဋ္ဌာသိ၊ အရောဂေါ စာသိ မာဏဝေါ။|
      block |သစ္စေန မေ သမော နတ္ထိ၊ ဧသာ မေ သစ္စပါရမီတိ။|
    stand |ကဏှဒီပါယနစရိယံ ဧကာဒသမံ။|
  block |၁၂။ သုတသောမစရိယာ|
    count |၁၀၅|
      block |ပုနာပရံ ယဒာ ဟောမိ၊ သုတသောမော မဟီပတိ။|
      block |ဂဟိတော ပေါရိသာဒေန၊ ဗြာဟ္မဏေ သင်္ဂရံ သရိံ။|
    count |၁၀၆|
      block |ခတ္တိယာနံ ဧကသတံ၊ အာဝုဏိတွာ ကရတ္တလေ။|
      block |ဧတေသံ ပမိလာပေတွာ၊ ယညတ္ထေ ဥပနယီ မမံ။|
    count |၁၀၇|
      block |အပုစ္ဆိ မံ ပေါရိသာဒော၊ ကိံ တွံ ဣစ္ဆသိ နိဿဇံ။|
      block |ယထာမတိ တေ ကာဟာမိ၊ ယဒိ မေ တွံ ပုနေဟိသိ။|
    count |၁၀၈|
      block |တဿ ပဋိဿုဏိတွာန၊ ပဏှေ အာဂမနံ မမ။|
      block |ဥပဂန္တွာ ပုရံ ရမ္မံ၊ ရဇ္ဇံ နိယျာဒယိံ တဒာ။|
    count |၁၀၉|
      block |အနုဿရိတွာ သတံ ဓမ္မံ၊ ပုဗ္ဗကံ ဇိနသေဝိတံ။|
      block |ဗြာဟ္မဏဿ ဓနံ ဒတွာ၊ ပေါရိသာဒံ ဥပါဂမိံ။|
    count |၁၁၀|
      block |နတ္ထိ မေ သံသယော တတ္ထ၊ ဃာတယိဿတိ ဝါ န ဝါ။|
      block |သစ္စဝါစာနုရက္ခန္တော၊ ဇီဝိတံ စဇိတုမုပါဂမိံ။|
      block |သစ္စေန မေ သမော နတ္ထိ၊ ဧသာ မေ သစ္စပါရမီတိ။|
    stand |သုတသောမစရိယံ ဒွာဒသမံ။|
  block |၁၃။ သုဝဏ္ဏသာမစရိယာ|
    count |၁၁၁|
      block |သာမော ယဒာ ဝနေ အာသိံ၊ သက္ကေန အဘိနိမ္မိတော။|
      block |ပဝနေ သီဟဗျဂ္ဃေ စ၊ မေတ္တာယမုပနာမယိံ။|
    count |၁၁၂|
      block |သီဟဗျဂ္ဃေဟိ ဒီပီဟိ၊ အစ္ဆေဟိ မဟိသေဟိ စ။|
      block |ပသဒမိဂဝရာဟေဟိ၊ ပရိဝါရေတွာ ဝနေ ဝသိံ။|
    count |၁၁၃|
      block |န မံ ကောစိ ဥတ္တသတိ၊ နပိ ဘာယာမိ ကဿစိ။|
      block |မေတ္တာဗလေနုပတ္ထဒ္ဓေါ၊ ရမာမိ ပဝနေ တဒာတိ။|
    stand |သုဝဏ္ဏသာမစရိယံ တေရသမံ။|
  block |၁၄။ ဧကရာဇစရိယာ|
    count |၁၁၄|
      block |ပုနာပရံ ယဒာ ဟောမိ၊ ဧကရာဇာတိ ဝိဿုတော။|
      block |ပရမံ သီလံ အဓိဋ္ဌာယ၊ ပသာသာမိ မဟာမဟိံ။|
    count |၁၁၅|
      block |ဒသ ကုသလကမ္မပထေ၊ ဝတ္တာမိ အနဝသေသတော။|
      block |စတူဟိ သင်္ဂဟဝတ္ထူဟိ၊ သင်္ဂဏှာမိ မဟာဇနံ။|
    count |၁၁၆|
      block |ဧဝံ မေ အပ္ပမတ္တဿ၊ ဣဓ လောကေ ပရတ္ထ စ။|
      block |ဒဗ္ဗသေနော ဥပဂန္တွာ၊ အစ္ဆိန္ဒန္တော ပုရံ မမ။|
    count |၁၁၇|
      block |ရာဇူပဇီဝေ နိဂမေ၊ သဗလဋ္ဌေ သရဋ္ဌကေ။|
      block |သဗ္ဗံ ဟတ္ထဂတံ ကတွာ၊ ကာသုယာ နိခဏီ မမံ။|
    count |၁၁၈|
      block |အမစ္စမဏ္ဍလံ ရဇ္ဇံ၊ ဖီတံ အန္တေပုရံ မမ။|
      block |အစ္ဆိန္ဒိတွာန ဂဟိတံ၊ ပိယံ ပုတ္တံဝ ပဿဟံ။|
      block |မေတ္တာယ မေ သမော နတ္ထိ၊ ဧသာ မေ မေတ္တာပါရမီတိ။|
    stand |ဧကရာဇစရိယံ စုဒ္ဒသမံ။|
  block |၁၅။ မဟာလောမဟံသစရိယာ|
    count |၁၁၉|
      block |သုသာနေ သေယျံ ကပ္ပေမိ၊ ဆဝဋ္ဌိကံ ဥပနိဓာယဟံ။|
      block |ဂါမဏ္ဍလာ ဥပါဂန္တွာ၊ ရူပံ ဒဿေန္တိနပ္ပကံ။|
    count |၁၂၀|
      block |အပရေ ဂန္ဓမာလဉ္စ၊ ဘောဇနံ ဝိဝိဓံ ဗဟုံ။|
      block |ဥပါယနာနူပနေန္တိ၊ ဟဋ္ဌာ သံဝိဂ္ဂမာနသာ။|
    count |၁၂၁|
      block |ယေ မေ ဒုက္ခံ ဥပဟရန္တိ၊ ယေ စ ဒေန္တိ သုခံ မမ။|
      block |သဗ္ဗေသံ သမကော ဟောမိ၊ ဒယာ ကောပေါ န ဝိဇ္ဇတိ။|
    count |၁၂၂|
      block |သုခဒုက္ခေ တုလာဘူတော၊ ယသေသု အယသေသု စ။|
      block |သဗ္ဗတ္ထ သမကော ဟောမိ၊ ဧသာ မေ ဥပေက္ခါပါရမီတိ။|
      block |ယုဓဉ္ဇယော သောမနဿော၊ အယောဃရဘိသေန စ။|
      block |သောဏနန္ဒော မူဂပက္ခေါ၊ ကပိရာဇာ သစ္စသဝှယော။|
      block |ဝဋ္ဋကော မစ္ဆရာဇာ စ၊ ကဏှဒီပါယနော ဣသိ။|
      block |သုတသောမော ပုန အာသိံ၊ သာမော စ ဧကရာဇဟု။|
      block |ဥပေက္ခါပါရမီ အာသိ၊ ဣတိ ဝုတ္ထံ မဟေသိနာ။|
      block |ဧဝံ ဗဟုဗ္ဗိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။|
      block |ဘဝါဘဝေ အနုဘဝိတွာ၊ ပတ္တော သမ္ဗောဓိမုတ္တမံ။|
      block |ဒတွာ ဒာတဗ္ဗကံ ဒာနံ၊ သီလံ ပူရေတွာ အသေသတော။|
      block |နေက္ခမ္မေ ပါရမိံ ဂန္တွာ၊ ပတ္တော သမ္ဗောဓိမုတ္တမံ။|
      block |ပဏ္ဍိတေ ပရိပုစ္ဆိတွာ၊ ဝီရိယံ ကတွာန မုတ္တမံ။|
      block |ခန္တိယာ ပါရမိံ ဂန္တွာ၊ ပတ္တော သမ္ဗောဓိမုတ္တမံ။|
      block |ကတွာ ဒဠှမဓိဋ္ဌာနံ၊ သစ္စဝါစာနုရက္ခိယ။|
      block |မေတ္တာယ ပါရမိံ ဂန္တွာ၊ ပတ္တော သမ္ဗောဓိမုတ္တမံ။|
      block |လာဘာလာဘေ ယသာယသေ၊ သမ္မာနနာဝမာနနေ။|
      block |သဗ္ဗတ္ထ သမကော ဟုတွာ၊ ပတ္တော သမ္ဗောဓိမုတ္တမံ။|
      block |ကောသဇ္ဇံ ဘယတော ဒိသွာ၊ ဝီရိယာရမ္ဘဉ္စ ခေမတော။|
      block |အာရဒ္ဓဝီရိယာ ဟောထ၊ ဧသာ ဗုဒ္ဓါနုသာသနီ။|
      block |ဝိဝါဒံ ဘယတော ဒိသွာ၊ အဝိဝါဒဉ္စ ခေမတော။|
      block |သမဂ္ဂါ သခိလာ ဟောထ၊ ဧသာ ဗုဒ္ဓါနုသာသနီ။|
      block |ပမာဒံ ဘယတော ဒိသွာ၊ အပ္ပမာဒဉ္စ ခေမတော။|
      block |ဘာဝေထဋ္ဌင်္ဂိကံ မဂ္ဂံ၊ ဧသာ ဗုဒ္ဓါနုသာသနီ။|
    stand |မဟာလောမဟံသစရိယံ ပန္နရသမံ။|
    stand |ယုဓဉ္ဇယဝဂ္ဂေါ တတိယော။|
    block |တဿုဒ္ဒာနံ|
    block |ဣတ္ထံ သုဒံ ဘဂဝါ အတ္တနော ပုဗ္ဗစရိယံ သမ္ဘာဝယမာနော ဗုဒ္ဓါပဒာနိယံ နာမ ဓမ္မပရိယာယံ အဘာသိတ္ထာတိ။|
    stand |စရိယာပိဋကံ နိဋ္ဌိတံ။|
