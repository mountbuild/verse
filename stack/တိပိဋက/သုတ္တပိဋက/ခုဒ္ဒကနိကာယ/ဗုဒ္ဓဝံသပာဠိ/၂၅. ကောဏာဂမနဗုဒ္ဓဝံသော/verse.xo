block |၂၅။ ကောဏာဂမနဗုဒ္ဓဝံသော|
  count |၁|
    block |ကကုသန္ဓဿ အပရေန၊ သမ္ဗုဒ္ဓေါ ဒွိပဒုတ္တမော။|
    block |ကောဏာဂမနော နာမ ဇိနော၊ လောကဇေဋ္ဌော နရာသဘော။|
  count |၂|
    block |ဒသဓမ္မေ ပူရယိတွာန၊ ကန္တာရံ သမတိက္ကမိ။|
    block |ပဝါဟိယ မလံ သဗ္ဗံ၊ ပတ္တော သမ္ဗောဓိမုတ္တမံ။|
  count |၃|
    block |ဓမ္မစက္ကံ ပဝတ္တေန္တေ၊ ကောဏာဂမနနာယကေ။|
    block |တိံသကောဋိသဟဿာနံ၊ ပဌမာဘိသမယော အဟု။|
  count |၄|
    block |ပါဋိဟီရံ ကရောန္တေ စ၊ ပရဝါဒပ္ပမဒ္ဒနေ။|
    block |ဝီသတိကောဋိသဟဿာနံ၊ ဒုတိယာဘိသမယော အဟု။|
  count |၅|
    block |တတော ဝိကုဗ္ဗနံ ကတွာ၊ ဇိနော ဒေဝပုရံ ဂတော။|
    block |ဝသတေ တတ္ထ သမ္ဗုဒ္ဓေါ၊ သိလာယ ပဏ္ဍုကမ္ဗလေ။|
  count |၆|
    block |ပကရဏေ သတ္တ ဒေသေန္တော၊ ဝဿံ ဝသတိ သော မုနိ။|
    block |ဒသကောဋိသဟဿာနံ၊ တတိယာဘိသမယော အဟု။|
  count |၇|
    block |တဿာပိ ဒေဝဒေဝဿ၊ ဧကော အာသိ သမာဂမော။|
    block |ခီဏာသဝါနံ ဝိမလာနံ၊ သန္တစိတ္တာန တာဒိနံ။|
  count |၈|
    block |တိံသဘိက္ခုသဟဿာနံ၊ တဒာ အာသိ သမာဂမော။|
    block |ဩဃာနမတိက္ကန္တာနံ၊ ဘိဇ္ဇိတာနဉ္စ မစ္စုယာ။|
  count |၉|
    block |အဟံ တေန သမယေန၊ ပဗ္ဗတော နာမ ခတ္တိယော။|
    block |မိတ္တာမစ္စေဟိ သမ္ပန္နော၊ အနန္တဗလဝါဟနော။|
  count |၁၀|
    block |သမ္ဗုဒ္ဓဒဿနံ ဂန္တွာ၊ သုတွာ ဓမ္မမနုတ္တရံ။|
    block |နိမန္တေတွာ သဇိနသင်္ဃံ၊ ဒာနံ ဒတွာ ယဒိစ္ဆကံ။|
  count |၁၁|
    block |ပဋ္ဋုဏ္ဏံ စီနပဋ္ဋဉ္စ၊ ကောသေယျံ ကမ္ဗလမ္ပိ စ။|
    block |သောဝဏ္ဏပါဒုကဉ္စေဝ၊ အဒာသိံ သတ္ထုသာဝကေ။|
  count |၁၂|
    block |သောပိ မံ ဗုဒ္ဓေါ ဗျာကာသိ၊ သင်္ဃမဇ္ဈေ နိသီဒိယ။|
    block |ဣမမှိ ဘဒ္ဒကေ ကပ္ပေ၊ အယံ ဗုဒ္ဓေါ ဘဝိဿတိ။|
  count |၁၃|
    block |အဟု ကပိလဝှယာ ရမ္မာ။ပေ။ ဟေဿာမ သမ္မုခါ ဣမံ။|
  count |၁၄|
    block |တဿာပိ ဝစနံ သုတွာ၊ ဘိယျော စိတ္တံ ပသာဒယိံ။|
    block |ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။|
  count |၁၅|
    block |သဗ္ဗညုတံ ဂဝေသန္တော၊ ဒာနံ ဒတွာ နရုတ္တမေ။|
    block |ဩဟာယာဟံ မဟာရဇ္ဇံ၊ ပဗ္ဗဇိံ ဇိနသန္တိကေ။|
  count |၁၆|
    block |နဂရံ သောဘဝတီ နာမ၊ သောဘော နာမာသိ ခတ္တိယော။|
    block |ဝသတေ တတ္ထ နဂရေ၊ သမ္ဗုဒ္ဓဿ မဟာကုလံ။|
  count |၁၇|
    block |ဗြာဟ္မဏော ယညဒတ္တော စ၊ အာသိ ဗုဒ္ဓဿ သော ပိတာ။|
    block |ဥတ္တရာ နာမ ဇနိကာ၊ ကောဏာဂမနဿ သတ္ထုနော။|
  count |၁၈|
    block |တီဏိ ဝဿသဟဿာနိ၊ အဂါရံ အဇ္ဈ သော ဝသိ။|
    block |တုသိတသန္တုသိတသန္တုဋ္ဌာ၊ တယော ပါသာဒမုတ္တမာ။|
  count |၁၉|
    block |အနူနသောဠသသဟဿာနိ၊ နာရိယော သမလင်္ကတာ။|
    block |ရုစိဂတ္တာ နာမ နာရီ၊ သတ္ထဝါဟော နာမ အတြဇော။|
  count |၂၀|
    block |နိမိတ္တေ စတုရော ဒိသွာ၊ ဟတ္ထိယာနေန နိက္ခမိ။|
    block |ဆမာသံ ပဓာနစာရံ၊ အစရီ ပုရိသုတ္တမော။|
  count |၂၁|
    block |ဗြဟ္မုနာ ယာစိတော သန္တော၊ ကောဏာဂမနနာယကော။|
    block |ဝတ္တိ စက္ကံ မဟာဝီရော၊ မိဂဒာယေ နရုတ္တမော။|
  count |၂၂|
    block |ဘိယျသော ဥတ္တရော နာမ၊ အဟေသုံ အဂ္ဂသာဝကာ။|
    block |သောတ္ထိဇော နာမုပဋ္ဌာကော၊ ကောဏာဂမနဿ သတ္ထုနော။|
  count |၂၃|
    block |သမုဒ္ဒာ ဥတ္တရာ စေဝ၊ အဟေသုံ အဂ္ဂသာဝိကာ။|
    block |ဗောဓိ တဿ ဘဂဝတော၊ ဥဒုမ္ဗရောတိ ပဝုစ္စတိ။|
  count |၂၄|
    block |ဥဂ္ဂေါ စ သောမဒေဝေါ စ၊ အဟေသုံ အဂ္ဂုပဋ္ဌကာ။|
    block |သီဝလာ စေဝ သာမာ စ၊ အဟေသုံ အဂ္ဂုပဋ္ဌိကာ။|
  count |၂၅|
    block |ဥစ္စတ္တနေန သော ဗုဒ္ဓေါ၊ တိံသဟတ္ထသမုဂ္ဂတော။|
    block |ဥက္ကာမုခေ ယထာ ကမ္ဗု၊ ဧဝံ ရံသီဟိ မဏ္ဍိတော။|
  count |၂၆|
    block |တိံသဝဿသဟဿာနိ၊ အာယု ဗုဒ္ဓဿ တာဝဒေ။|
    block |တာဝတာ တိဋ္ဌမာနော သော၊ တာရေသိ ဇနတံ ဗဟုံ။|
  count |၂၇|
    block |ဓမ္မစေတိံ သမုဿေတွာ၊ ဓမ္မဒုဿဝိဘူသိတံ။|
    block |ဓမ္မပုပ္ဖဂုဠံ ကတွာ၊ နိဗ္ဗုတော သော သသာဝကော။|
  count |၂၈|
    block |မဟာဝိလာသော တဿ ဇနော၊ သိရိဓမ္မပ္ပကာသနော။|
    block |သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။|
  count |၂၉|
    block |ကောဏာဂမနော သမ္ဗုဒ္ဓေါ၊ ပဗ္ဗတာရာမမှိ နိဗ္ဗုတော။|
    block |ဓာတုဝိတ္ထာရိကံ အာသိ၊ တေသု တေသု ပဒေသတောတိ။|
  stand |ကောဏာဂမနဿ ဘဂဝတော ဝံသော တေဝီသတိမော။|
