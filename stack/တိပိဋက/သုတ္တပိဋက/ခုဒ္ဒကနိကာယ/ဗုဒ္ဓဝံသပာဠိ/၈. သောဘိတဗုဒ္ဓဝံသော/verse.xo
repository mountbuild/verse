block |၈။ သောဘိတဗုဒ္ဓဝံသော|
  count |၁|
    block |ရေဝတဿ အပရေန၊ သောဘိတော နာမ နာယကော။|
    block |သမာဟိတော သန္တစိတ္တော၊ အသမော အပ္ပဋိပုဂ္ဂလော။|
  count |၂|
    block |သော ဇိနော သကဂေဟမှိ၊ မာနသံ ဝိနိဝတ္တယိ။|
    block |ပတွာန ကေဝလံ ဗောဓိံ၊ ဓမ္မစက္ကံ ပဝတ္တယိ။|
  count |၃|
    block |ယာဝ ဟေဋ္ဌာ အဝီစိတော၊ ဘဝဂ္ဂါ စာပိ ဥဒ္ဓတော။|
    block |ဧတ္ထန္တရေ ဧကပရိသာ၊ အဟောသိ ဓမ္မဒေသနေ။|
  count |၄|
    block |တာယ ပရိသာယ သမ္ဗုဒ္ဓေါ၊ ဓမ္မစက္ကံ ပဝတ္တယိ။|
    block |ဂဏနာယ န ဝတ္တဗ္ဗော၊ ပဌမာဘိသမယော အဟု။|
  count |၅|
    block |တတော ပရမ္ပိ ဒေသေန္တေ၊ မရူနဉ္စ သမာဂမေ။|
    block |နဝုတိကောဋိသဟဿာနံ၊ ဒုတိယာဘိသမယော အဟု။|
  count |၆|
    block |ပုနာပရံ ရာဇပုတ္တော၊ ဇယသေနော နာမ ခတ္တိယော။|
    block |အာရာမံ ရောပယိတွာန၊ ဗုဒ္ဓေ နိယျာဒယီ တဒာ။|
  count |၇|
    block |တဿ ယာဂံ ပကိတ္တေန္တော၊ ဓမ္မံ ဒေသေသိ စက္ခုမာ။|
    block |တဒာ ကောဋိသဟဿာနံ၊ တတိယာဘိသမယော အဟု။|
  count |၈|
    block |သန္နိပါတာ တယော အာသုံ၊ သောဘိတဿ မဟေသိနော။|
    block |ခီဏာသဝါနံ ဝိမလာနံ၊ သန္တစိတ္တာန တာဒိနံ။|
  count |၉|
    block |ဥဂ္ဂတော နာမ သော ရာဇာ၊ ဒာနံ ဒေတိ နရုတ္တမေ။|
    block |တမှိ ဒာနေ သမာဂဉ္ဆုံ၊ အရဟန္တာ သတကောဋိယော။|
  count |၁၀|
    block |ပုနာပရံ ပုရဂဏော၊ ဒေတိ ဒာနံ နရုတ္တမေ။|
    block |တဒာ နဝုတိကောဋီနံ၊ ဒုတိယော အာသိ သမာဂမော။|
  count |၁၁|
    block |ဒေဝလောကေ ဝသိတွာန၊ ယဒာ ဩရောဟတီ ဇိနော။|
    block |တဒာ အသီတိကောဋီနံ၊ တတိယော အာသိ သမာဂမော။|
  count |၁၂|
    block |အဟံ တေန သမယေန၊ သုဇာတော နာမ ဗြာဟ္မဏော။|
    block |တဒာ သသာဝကံ ဗုဒ္ဓံ၊ အန္နပါနေန တပ္ပယိံ။|
  count |၁၃|
    block |သောပိ မံ ဗုဒ္ဓေါ ဗျာကာသိ၊ သောဘိတော လောကနာယကော။|
    block |အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။|
  count |၁၄|
    block |ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။|
  count |၁၅|
    block |တဿာပိ ဝစနံ သုတွာ၊ ဟဋ္ဌော သံဝိဂ္ဂမာနသော။|
    block |တမေဝတ္ထမနုပ္ပတ္တိယာ၊ ဥဂ္ဂံ ဓိတိမကာသဟံ။|
  count |၁၆|
    block |သုဓမ္မံ နာမ နဂရံ၊ သုဓမ္မော နာမ ခတ္တိယော။|
    block |သုဓမ္မာ နာမ ဇနိကာ၊ သောဘိတဿ မဟေသိနော။|
  count |၁၇|
    block |နဝဝဿသဟဿာနိ၊ အဂါရံ အဇ္ဈ သော ဝသိ။|
    block |ကုမုဒော နာဠိနော ပဒုမော၊ တယော ပါသာဒမုတ္တမာ။|
  count |၁၈|
    block |သတ္တတိံသသဟဿာနိ၊ နာရိယော သမလင်္ကတာ။|
    block |မဏိလာ နာမ သာ နာရီ၊ သီဟော နာမာသိ အတြဇော။|
  count |၁၉|
    block |နိမိတ္တေ စတုရော ဒိသွာ၊ ပါသာဒေနာဘိနိက္ခမိ။|
    block |သတ္တာဟံ ပဓာနစာရံ၊ စရိတွာ ပုရိသုတ္တမော။|
  count |၂၀|
    block |ဗြဟ္မုနာ ယာစိတော သန္တော၊ သောဘိတော လောကနာယကော။|
    block |ဝတ္တိ စက္ကံ မဟာဝီရော၊ သုဓမ္မုယျာနမုတ္တမေ။|
  count |၂၁|
    block |အသမော စ သုနေတ္တော စ၊ အဟေသုံ အဂ္ဂသာဝကာ။|
    block |အနောမော နာမုပဋ္ဌာကော၊ သောဘိတဿ မဟေသိနော။|
  count |၂၂|
    block |နကုလာ စ သုဇာတာ စ၊ အဟေသုံ အဂ္ဂသာဝိကာ။|
    block |ဗုဇ္ဈမာနော စ သော ဗုဒ္ဓေါ၊ နာဂမူလေ အဗုဇ္ဈထ။|
  count |၂၃|
    block |ရမ္မော စေဝ သုဒတ္တော စ၊ အဟေသုံ အဂ္ဂုပဋ္ဌကာ။|
    block |နကုလာ စေဝ စိတ္တာ စ၊ အဟေသုံ အဂ္ဂုပဋ္ဌိကာ။|
  count |၂၄|
    block |အဋ္ဌပဏ္ဏာသရတနံ၊ အစ္စုဂ္ဂတော မဟာမုနိ။|
    block |ဩဘာသေတိ ဒိသာ သဗ္ဗာ၊ သတရံသီဝ ဥဂ္ဂတော။|
  count |၂၅|
    block |ယထာ သုဖုလ္လံ ပဝနံ၊ နာနာဂန္ဓေဟိ ဓူပိတံ။|
    block |တထေဝ တဿ ပါဝစနံ၊ သီလဂန္ဓေဟိ ဓူပိတံ။|
  count |၂၆|
    block |ယထာပိ သာဂရော နာမ၊ ဒဿနေန အတပ္ပိယော။|
    block |တထေဝ တဿ ပါဝစနံ၊ သဝဏေန အတပ္ပိယံ။|
  count |၂၇|
    block |နဝုတိဝဿသဟဿာနိ၊ အာယု ဝိဇ္ဇတိ တာဝဒေ။|
    block |တာဝတာ တိဋ္ဌမာနော သော၊ တာရေသိ ဇနတံ ဗဟုံ။|
  count |၂၈|
    block |ဩဝါဒံ အနုသိဋ္ဌိဉ္စ၊ ဒတွာန သေသကေ ဇနေ။|
    block |ဟုတာသနောဝ တာပေတွာ၊ နိဗ္ဗုတော သော သသာဝကော။|
  count |၂၉|
    block |သော စ ဗုဒ္ဓေါ အသမသမော၊ တေပိ သာဝကာ ဗလပ္ပတ္တာ။|
    block |သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။|
  count |၃၀|
    block |သောဘိတော ဝရသမ္ဗုဒ္ဓေါ၊ သီဟာရာမမှိ နိဗ္ဗုတော။|
    block |ဓာတုဝိတ္ထာရိကံ အာသိ၊ တေသု တေသု ပဒေသတောတိ။|
  stand |သောဘိတဿ ဘဂဝတော ဝံသော ဆဋ္ဌော။|
