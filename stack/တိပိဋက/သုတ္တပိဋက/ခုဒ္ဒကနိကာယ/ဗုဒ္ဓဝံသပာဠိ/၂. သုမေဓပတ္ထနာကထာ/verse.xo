block |၂။ သုမေဓပတ္ထနာကထာ|
  count |၁|
    block |ကပ္ပေ စ သတသဟဿေ၊ စတုရော စ အသင်္ခိယေ။|
    block |အမရံ နာမ နဂရံ၊ ဒဿနေယျံ မနောရမံ။|
  count |၂|
    block |ဒသဟိ သဒ္ဒေဟိ အဝိဝိတ္တံ၊ အန္နပါနသမာယုတံ။|
    block |ဟတ္ထိသဒ္ဒံ အဿသဒ္ဒံ၊ ဘေရိသင်္ခရထာနိ စ။|
    block |ခါဒထ ပိဝထ စေဝ၊ အန္နပါနေန ဃောသိတံ။|
  count |၃|
    block |နဂရံ သဗ္ဗင်္ဂသမ္ပန္နံ၊ သဗ္ဗကမ္မမုပါဂတံ။|
    block |သတ္တရတနသမ္ပန္နံ၊ နာနာဇနသမာကုလံ။|
    block |သမိဒ္ဓံ ဒေဝနဂရံဝ၊ အာဝါသံ ပုညကမ္မိနံ။|
  count |၄|
    block |နဂရေ အမရဝတိယာ၊ သုမေဓော နာမ ဗြာဟ္မဏော။|
    block |အနေကကောဋိသန္နိစယော၊ ပဟူတဓနဓညဝါ။|
  count |၅|
    block |အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။|
    block |လက္ခဏေ ဣတိဟာသေ စ၊ သဓမ္မေ ပါရမိံ ဂတော။|
  count |၆|
    block |ရဟောဂတော နိသီဒိတွာ၊ ဧဝံ စိန္တေသဟံ တဒာ။|
    block |ဒုက္ခေါ ပုနဗ္ဘဝေါ နာမ၊ သရီရဿ စ ဘေဒနံ။|
  count |၇|
    block |ဇာတိဓမ္မော ဇရာဓမ္မော၊ ဗျာဓိဓမ္မော သဟံ တဒာ။|
    block |အဇရံ အမတံ ခေမံ၊ ပရိယေသိဿာမိ နိဗ္ဗုတိံ။|
  count |၈|
    block |ယံနူနိမံ ပူတိကာယံ၊ နာနာကုဏပပူရိတံ။|
    block |ဆဍ္ဍယိတွာန ဂစ္ဆေယျံ၊ အနပေက္ခေါ အနတ္ထိကော။|
  count |၉|
    block |အတ္ထိ ဟေဟိတိ သော မဂ္ဂေါ၊ န သော သက္ကာ န ဟေတုယေ။|
    block |ပရိယေသိဿာမိ တံ မဂ္ဂံ၊ ဘဝတော ပရိမုတ္တိယာ။|
  count |၁၀|
    block |ယထာပိ ဒုက္ခေ ဝိဇ္ဇန္တေ၊ သုခံ နာမပိ ဝိဇ္ဇတိ။|
    block |ဧဝံ ဘဝေ ဝိဇ္ဇမာနေ၊ ဝိဘဝေါပိ ဣစ္ဆိတဗ္ဗကော။|
  count |၁၁|
    block |ယထာပိ ဥဏှေ ဝိဇ္ဇန္တေ၊ အပရံ ဝိဇ္ဇတိ သီတလံ။|
    block |ဧဝံ တိဝိဓဂ္ဂိ ဝိဇ္ဇန္တေ၊ နိဗ္ဗာနံ ဣစ္ဆိတဗ္ဗကံ။|
  count |၁၂|
    block |ယထာပိ ပါပေ ဝိဇ္ဇန္တေ၊ ကလျာဏမပိ ဝိဇ္ဇတိ။|
    block |ဧဝမေဝ ဇာတိ ဝိဇ္ဇန္တေ၊ အဇာတိပိစ္ဆိတဗ္ဗကံ။|
  count |၁၃|
    block |ယထာ ဂူထဂတော ပုရိသော၊ တဠာကံ ဒိသွာန ပူရိတံ။|
    block |န ဂဝေသတိ တံ တဠာကံ၊ န ဒောသော တဠာကဿ သော။|
  count |၁၄|
    block |ဧဝံ ကိလေသမလဓောဝ၊ ဝိဇ္ဇန္တေ အမတန္တဠေ။|
    block |န ဂဝေသတိ တံ တဠာကံ၊ န ဒောသော အမတန္တဠေ။|
  count |၁၅|
    block |ယထာ အရီဟိ ပရိရုဒ္ဓေါ၊ ဝိဇ္ဇန္တေ ဂမနမ္ပထေ။|
    block |န ပလာယတိ သော ပုရိသော၊ န ဒောသော အဉ္ဇသဿ သော။|
  count |၁၆|
    block |ဧဝံ ကိလေသပရိရုဒ္ဓေါ၊ ဝိဇ္ဇမာနေ သိဝေ ပထေ။|
    block |န ဂဝေသတိ တံ မဂ္ဂံ၊ န ဒောသော သိဝမဉ္ဇသေ။|
  count |၁၇|
    block |ယထာပိ ဗျာဓိတော ပုရိသော၊ ဝိဇ္ဇမာနေ တိကိစ္ဆကေ။|
    block |န တိကိစ္ဆာပေတိ တံ ဗျာဓိံ၊ န ဒောသော သော တိကိစ္ဆကေ။|
  count |၁၈|
    block |ဧဝံ ကိလေသဗျာဓီဟိ၊ ဒုက္ခိတော ပရိပီဠိတော။|
    block |န ဂဝေသတိ တံ အာစရိယံ၊ န ဒောသော သော ဝိနာယကေ။|
  count |၁၉|
    block |ယထာပိ ကုဏပံ ပုရိသော၊ ကဏ္ဌေ ဗန္ဓံ ဇိဂုစ္ဆိယ။|
    block |မောစယိတွာန ဂစ္ဆေယျ၊ သုခီ သေရီ သယံဝသီ။|
  count |၂၀|
    block |တထေဝိမံ ပူတိကာယံ၊ နာနာကုဏပသဉ္စယံ။|
    block |ဆဍ္ဍယိတွာန ဂစ္ဆေယျံ၊ အနပေက္ခေါ အနတ္ထိကော။|
  count |၂၁|
    block |ယထာ ဥစ္စာရဋ္ဌာနမှိ၊ ကရီသံ နရနာရိယော။|
    block |ဆဍ္ဍယိတွာန ဂစ္ဆန္တိ၊ အနပေက္ခါ အနတ္ထိကာ။|
  count |၂၂|
    block |ဧဝမေဝါဟံ ဣမံ ကာယံ၊ နာနာကုဏပပူရိတံ။|
    block |ဆဍ္ဍယိတွာန ဂစ္ဆိဿံ၊ ဝစ္စံ ကတွာ ယထာ ကုဋိံ။|
  count |၂၃|
    block |ယထာပိ ဇဇ္ဇရံ နာဝံ၊ ပလုဂ္ဂံ ဥဒဂါဟိနိံ။|
    block |သာမီ ဆဍ္ဍေတွာ ဂစ္ဆန္တိ၊ အနပေက္ခါ အနတ္ထိကာ။|
  count |၂၄|
    block |ဧဝမေဝါဟံ ဣမံ ကာယံ၊ နဝစ္ဆိဒ္ဒံ ဓုဝဿဝံ။|
    block |ဆဍ္ဍယိတွာန ဂစ္ဆိဿံ၊ ဇိဏ္ဏနာဝံဝ သာမိကာ။|
  count |၂၅|
    block |ယထာပိ ပုရိသော စောရေဟိ၊ ဂစ္ဆန္တော ဘဏ္ဍမာဒိယ။|
    block |ဘဏ္ဍစ္ဆေဒဘယံ ဒိသွာ၊ ဆဍ္ဍယိတွာန ဂစ္ဆတိ။|
  count |၂၆|
    block |ဧဝမေဝ အယံ ကာယော၊ မဟာစောရသမော ဝိယ။|
    block |ပဟာယိမံ ဂမိဿာမိ၊ ကုသလစ္ဆေဒနာ ဘယာ။|
  count |၂၇|
    block |ဧဝါဟံ စိန္တယိတွာန၊ နေကကောဋိသတံ ဓနံ။|
    block |နာထာနာထာနံ ဒတွာန၊ ဟိမဝန္တမုပါဂမိံ။|
  count |၂၈|
    block |ဟိမဝန္တဿာဝိဒူရေ၊ ဓမ္မိကော နာမ ပဗ္ဗတော။|
    block |အဿမော သုကတော မယှံ၊ ပဏ္ဏသာလာ သုမာပိတာ။|
  count |၂၉|
    block |စင်္ကမံ တတ္ထ မာပေသိံ၊ ပဉ္စဒောသဝိဝဇ္ဇိတံ။|
    block |အဋ္ဌဂုဏသမူပေတံ၊ အဘိညာဗလမာဟရိံ။|
  count |၃၀|
    block |သာဋကံ ပဇဟိံ တတ္ထ၊ နဝဒောသမုပါဂတံ။|
    block |ဝါကစီရံ နိဝါသေသိံ၊ ဒွာဒသဂုဏမုပါဂတံ။|
  count |၃၁|
    block |အဋ္ဌဒောသသမာကိဏ္ဏံ၊ ပဇဟိံ ပဏ္ဏသာလကံ။|
    block |ဥပါဂမိံ ရုက္ခမူလံ၊ ဂုဏေ ဒသဟုပါဂတံ။|
  count |၃၂|
    block |ဝါပိတံ ရောပိတံ ဓညံ၊ ပဇဟိံ နိရဝသေသတော။|
    block |အနေကဂုဏသမ္ပန္နံ၊ ပဝတ္တဖလမာဒိယိံ။|
  count |၃၃|
    block |တတ္ထပ္ပဓာနံ ပဒဟိံ၊ နိသဇ္ဇဋ္ဌာနစင်္ကမေ။|
    block |အဗ္ဘန္တရမှိ သတ္တာဟေ၊ အဘိညာဗလပါပုဏိံ။|
  count |၃၄|
    block |ဧဝံ မေ သိဒ္ဓိပ္ပတ္တဿ၊ ဝသီဘူတဿ သာသနေ။|
    block |ဒီပင်္ကရော နာမ ဇိနော၊ ဥပ္ပဇ္ဇိ လောကနာယကော။|
  count |၃၅|
    block |ဥပ္ပဇ္ဇန္တေ စ ဇာယန္တေ၊ ဗုဇ္ဈန္တေ ဓမ္မဒေသနေ။|
    block |စတုရော နိမိတ္တေ နာဒ္ဒသံ၊ ဈာနရတိသမပ္ပိတော။|
  count |၃၆|
    block |ပစ္စန္တဒေသဝိသယေ၊ နိမန္တေတွာ တထာဂတံ။|
    block |တဿ အာဂမနံ မဂ္ဂံ၊ သောဓေန္တိ တုဋ္ဌမာနသာ။|
  count |၃၇|
    block |အဟံ တေန သမယေန၊ နိက္ခမိတွာ သကဿမာ။|
    block |ဓုနန္တော ဝါကစီရာနိ၊ ဂစ္ဆာမိ အမ္ဗရေ တဒာ။|
  count |၃၈|
    block |ဝေဒဇာတံ ဇနံ ဒိသွာ၊ တုဋ္ဌဟဋ္ဌံ ပမောဒိတံ။|
    block |ဩရောဟိတွာန ဂဂနာ၊ မနုဿေ ပုစ္ဆိ တာဝဒေ။|
  count |၃၉|
    block |တုဋ္ဌဟဋ္ဌော ပမုဒိတော၊ ဝေဒဇာတော မဟာဇနော။|
    block |ကဿ သောဓီယတိ မဂ္ဂေါ၊ အဉ္ဇသံ ဝဋုမာယနံ။|
  count |၄၀|
    block |တေ မေ ပုဋ္ဌာ ဝိယာကံသု၊ ဗုဒ္ဓေါ လောကေ အနုတ္တရော။|
    block |ဒီပင်္ကရော နာမ ဇိနော၊ ဥပ္ပဇ္ဇိ လောကနာယကော။|
    block |တဿ သောဓီယတိ မဂ္ဂေါ၊ အဉ္ဇသံ ဝဋုမာယနံ။|
  count |၄၁|
    block |ဗုဒ္ဓေါတိဝစနံ သုတွာန၊ ပီတိ ဥပ္ပဇ္ဇိ တာဝဒေ။|
    block |ဗုဒ္ဓေါ ဗုဒ္ဓေါတိ ကထယန္တော၊ သောမနဿံ ပဝေဒယိံ။|
  count |၄၂|
    block |တတ္ထ ဌတွာ ဝိစိန္တေသိံ၊ တုဋ္ဌော သံဝိဂ္ဂမာနသော။|
    block |ဣဓ ဗီဇာနိ ရောပိဿံ၊ ခဏော ဝေ မာ ဥပစ္စဂါ။|
  count |၄၃|
    block |ယဒိ ဗုဒ္ဓဿ သောဓေထ၊ ဧကောကာသံ ဒဒာထ မေ။|
    block |အဟမ္ပိ သောဓယိဿာမိ၊ အဉ္ဇသံ ဝဋုမာယနံ။|
  count |၄၄|
    block |အဒံသု တေ မမောကာသံ၊ သောဓေတုံ အဉ္ဇသံ တဒာ။|
    block |ဗုဒ္ဓေါ ဗုဒ္ဓေါတိ စိန္တေန္တော၊ မဂ္ဂံ သောဓေမဟံ တဒာ။|
  count |၄၅|
    block |အနိဋ္ဌိတေ မမောကာသေ၊ ဒီပင်္ကရော မဟာမုနိ။|
    block |စတူဟိ သတသဟဿေဟိ၊ ဆဠဘိညေဟိ တာဒိဟိ။|
    block |ခီဏာသဝေဟိ ဝိမလေဟိ၊ ပဋိပဇ္ဇိ အဉ္ဇသံ ဇိနော။|
  count |၄၆|
    block |ပစ္စုဂ္ဂမနာ ဝတ္တန္တိ၊ ဝဇ္ဇန္တိ ဘေရိယော ဗဟူ။|
    block |အာမောဒိတာ နရမရူ၊ သာဓုကာရံ ပဝတ္တယုံ။|
  count |၄၇|
    block |ဒေဝါ မနုဿေ ပဿန္တိ၊ မနုဿာပိ စ ဒေဝတာ။|
    block |ဥဘောပိ တေ ပဉ္ဇလိကာ၊ အနုယန္တိ တထာဂတံ။|
  count |၄၈|
    block |ဒေဝါ ဒိဗ္ဗေဟိ တုရိယေဟိ၊ မနုဿာ မာနုသေဟိ စ။|
    block |ဥဘောပိ တေ ဝဇ္ဇယန္တာ၊ အနုယန္တိ တထာဂတံ။|
  count |၄၉|
    block |ဒိဗ္ဗံ မန္ဒာရဝံ ပုပ္ဖံ၊ ပဒုမံ ပါရိဆတ္တကံ။|
    block |ဒိသောဒိသံ ဩကိရန္တိ၊ အာကာသနဘဂတာ မရူ။|
  count |၅၀|
    block |ဒိဗ္ဗံ စန္ဒနစုဏ္ဏဉ္စ၊ ဝရဂန္ဓဉ္စ ကေဝလံ။|
    block |ဒိသောဒိသံ ဩကိရန္တိ၊ အာကာသနဘဂတာ မရူ။|
  count |၅၁|
    block |စမ္ပကံ သရလံ နီပံ၊ နာဂပုန္နာဂကေတကံ။|
    block |ဒိသောဒိသံ ဥက္ခိပန္တိ၊ ဘူမိတလဂတာ နရာ။|
  count |၅၂|
    block |ကေသေ မုဉ္စိတွာဟံ တတ္ထ၊ ဝါကစီရဉ္စ စမ္မကံ။|
    block |ကလလေ ပတ္ထရိတွာန၊ အဝကုဇ္ဇော နိပဇ္ဇဟံ။|
  count |၅၃|
    block |အက္ကမိတွာန မံ ဗုဒ္ဓေါ၊ သဟ သိဿေဟိ ဂစ္ဆတု။|
    block |မာ နံ ကလလေ အက္ကမိတ္ထ၊ ဟိတာယ မေ ဘဝိဿတိ။|
  count |၅၄|
    block |ပထဝိယံ နိပန္နဿ၊ ဧဝံ မေ အာသိ စေတသော။|
    block |ဣစ္ဆမာနော အဟံ အဇ္ဇ၊ ကိလေသေ ဈာပယေ မမ။|
  count |၅၅|
    block |ကိံ မေ အညာတဝေသေန၊ ဓမ္မံ သစ္ဆိကတေနိဓ။|
    block |သဗ္ဗညုတံ ပါပုဏိတွာ၊ ဗုဒ္ဓေါ ဟေဿံ သဒေဝကေ။|
  count |၅၆|
    block |ကိံ မေ ဧကေန တိဏ္ဏေန၊ ပုရိသေန ထာမဒဿိနာ။|
    block |သဗ္ဗညုတံ ပါပုဏိတွာ၊ သန္တာရေဿံ သဒေဝကံ။|
  count |၅၇|
    block |ဣမိနာ မေ အဓိကာရေန၊ ကတေန ပုရိသုတ္တမေ။|
    block |သဗ္ဗညုတံ ပါပုဏိတွာ၊ တာရေမိ ဇနတံ ဗဟုံ။|
  count |၅၈|
    block |သံသာရသောတံ ဆိန္ဒိတွာ၊ ဝိဒ္ဓံသေတွာ တယော ဘဝေ။|
    block |ဓမ္မနာဝံ သမာရုယှ၊ သန္တာရေဿံ သဒေဝကံ။|
  count |၅၉|
    block |မနုဿတ္တံ လိင်္ဂသမ္ပတ္တိ၊ ဟေတု သတ္ထာရဒဿနံ။|
    block |ပဗ္ဗဇ္ဇာ ဂုဏသမ္ပတ္တိ၊ အဓိကာရော စ ဆန္ဒတာ။|
    block |အဋ္ဌဓမ္မသမောဓာနာ၊ အဘိနီဟာရော သမိဇ္ဈတိ။|
  count |၆၀|
    block |ဒီပင်္ကရော လောကဝိဒူ၊ အာဟုတီနံ ပဋိဂ္ဂဟော။|
    block |ဥဿီသကေ မံ ဌတွာန၊ ဣဒံ ဝစနမဗြဝိ။|
  count |၆၁|
    block |ပဿထ ဣမံ တာပသံ၊ ဇဋိလံ ဥဂ္ဂတာပနံ။|
    block |အပရိမေယျိတော ကပ္ပေ၊ ဗုဒ္ဓေါ လောကေ ဘဝိဿတိ။|
  count |၆၂|
    block |အဟု ကပိလဝှယာ ရမ္မာ၊ နိက္ခမိတွာ တထာဂတော။|
    block |ပဓာနံ ပဒဟိတွာန၊ ကတွာ ဒုက္ကရကာရိကံ။|
  count |၆၃|
    block |အဇပါလရုက္ခမူလသ္မိံ၊ နိသီဒိတွာ တထာဂတော။|
    block |တတ္ထ ပါယာသံ ပဂ္ဂယှ၊ နေရဉ္ဇရမုပေဟိတိ။|
  count |၆၄|
    block |နေရဉ္ဇရာယ တီရမှိ၊ ပါယာသံ အဒ သော ဇိနော။|
    block |ပဋိယတ္တဝရမဂ္ဂေန၊ ဗောဓိမူလမုပေဟိတိ။|
  count |၆၅|
    block |တတော ပဒက္ခိဏံ ကတွာ၊ ဗောဓိမဏ္ဍံ အနုတ္တရော။|
    block |အဿတ္ထရုက္ခမူလမှိ၊ ဗုဇ္ဈိဿတိ မဟာယသော။|
  count |၆၆|
    block |ဣမဿ ဇနိကာ မာတာ၊ မာယာ နာမ ဘဝိဿတိ။|
    block |ပိတာ သုဒ္ဓေါဒနော နာမ၊ အယံ ဟေဿတိ ဂေါတမော။|
  count |၆၇|
    block |အနာသဝါ ဝီတရာဂါ၊ သန္တစိတ္တာ သမာဟိတာ။|
    block |ကောလိတော ဥပတိဿော စ၊ အဂ္ဂါ ဟေဿန္တိ သာဝကာ။|
    block |အာနန္ဒော နာမုပဋ္ဌာကော၊ ဥပဋ္ဌိဿတိမံ ဇိနံ။|
  count |၆၈|
    block |ခေမာ ဥပ္ပလဝဏ္ဏာ စ၊ အဂ္ဂါ ဟေဿန္တိ သာဝိကာ။|
    block |အနာသဝါ ဝီတရာဂါ၊ သန္တစိတ္တာ သမာဟိတာ။|
    block |ဗောဓိ တဿ ဘဂဝတော၊ အဿတ္ထောတိ ပဝုစ္စတိ။|
  count |၆၉|
    block |စိတ္တော စ ဟတ္ထာဠဝကော၊ အဂ္ဂါ ဟေဿန္တုပဋ္ဌကာ။|
    block |ဥတ္တရာ နန္ဒမာတာ စ၊ အဂ္ဂါ ဟေဿန္တုပဋ္ဌိကာ။|
  count |၇၀|
    block |ဣဒံ သုတွာန ဝစနံ၊ အသမဿ မဟေသိနော။|
    block |အာမောဒိတာ နရမရူ၊ ဗုဒ္ဓဗီဇံ ကိရ အယံ။|
  count |၇၁|
    block |ဥက္ကုဋ္ဌိသဒ္ဒာ ဝတ္တန္တိ၊ အပ္ဖောဋေန္တိ ဟသန္တိ စ။|
    block |ကတဉ္ဇလီ နမဿန္တိ၊ ဒသသဟဿီ သဒေဝကာ။|
  count |၇၂|
    block |ယဒိမဿ လောကနာထဿ၊ ဝိရဇ္ဈိဿာမ သာသနံ။|
    block |အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။|
  count |၇၃|
    block |ယထာ မနုဿာ နဒိံ တရန္တာ၊ ပဋိတိတ္ထံ ဝိရဇ္ဈိယ။|
    block |ဟေဋ္ဌာတိတ္ထေ ဂဟေတွာန၊ ဥတ္တရန္တိ မဟာနဒိံ။|
  count |၇၄|
    block |ဧဝမေဝ မယံ သဗ္ဗေ၊ ယဒိ မုဉ္စာမိမံ ဇိနံ။|
    block |အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။|
  count |၇၅|
    block |ဒီပင်္ကရော လောကဝိဒူ၊ အာဟုတီနံ ပဋိဂ္ဂဟော။|
    block |မမ ကမ္မံ ပကိတ္တေတွာ၊ ဒက္ခိဏံ ပါဒမုဒ္ဓရိ။|
  count |၇၆|
    block |ယေ တတ္ထာသုံ ဇိနပုတ္တာ၊ ပဒက္ခိဏမကံသု မံ။|
    block |ဒေဝါ မနုဿာ အသုရာ စ၊ အဘိဝါဒေတွာန ပက္ကမုံ။|
  count |၇၇|
    block |ဒဿနံ မေ အတိက္ကန္တေ၊ သသင်္ဃေ လောကနာယကေ။|
    block |သယနာ ဝုဋ္ဌဟိတွာန၊ ပလ္လင်္ကံ အာဘုဇိံ တဒာ။|
  count |၇၈|
    block |သုခေန သုခိတော ဟောမိ၊ ပါမောဇ္ဇေန ပမောဒိတော။|
    block |ပီတိယာ စ အဘိဿန္နော၊ ပလ္လင်္ကံ အာဘုဇိံ တဒာ။|
  count |၇၉|
    block |ပလ္လင်္ကေန နိသီဒိတွာ၊ ဧဝံ စိန္တေသဟံ တဒာ။|
    block |ဝသီဘူတော အဟံ ဈာနေ၊ အဘိညာသု ပါရမိံဂတော။|
  count |၈၀|
    block |သဟဿိယမှိ လောကမှိ၊ ဣသယော နတ္ထိ မေ သမာ။|
    block |အသမော ဣဒ္ဓိဓမ္မေသု၊ အလဘိံ ဤဒိသံ သုခံ။|
  count |၈၁|
    block |ပလ္လင်္ကာဘုဇနေ မယှံ၊ ဒသသဟဿာဓိဝါသိနော။|
    block |မဟာနာဒံ ပဝတ္တေသုံ၊ ဓုဝံ ဗုဒ္ဓေါ ဘဝိဿသိ။|
  count |၈၂|
    block |ယာ ပုဗ္ဗေ ဗောဓိသတ္တာနံ၊ ပလ္လင်္ကဝရမာဘုဇေ။|
    block |နိမိတ္တာနိ ပဒိဿန္တိ၊ တာနိ အဇ္ဇ ပဒိဿရေ။|
  count |၈၃|
    block |သီတံ ဗျပဂတံ ဟောတိ၊ ဥဏှဉ္စ ဥပသမ္မတိ။|
    block |တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၈၄|
    block |ဒသသဟဿီ လောကဓာတူ၊ နိဿဒ္ဒာ ဟောန္တိ နိရာကုလာ။|
    block |တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၈၅|
    block |မဟာဝါတာ န ဝါယန္တိ၊ န သန္ဒန္တိ သဝန္တိယော။|
    block |တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၈၆|
    block |ထလဇာ ဒကဇာ ပုပ္ဖာ၊ သဗ္ဗေ ပုပ္ဖန္တိ တာဝဒေ။|
    block |တေပဇ္ဇ ပုပ္ဖိတာ သဗ္ဗေ၊ ဓုဝံ ဗုဒ္ဓေါ ဘဝိဿသိ။|
  count |၈၇|
    block |လတာ ဝါ ယဒိ ဝါ ရုက္ခါ၊ ဖလဘာရာ ဟောန္တိ တာဝဒေ။|
    block |တေပဇ္ဇ ဖလိတာ သဗ္ဗေ၊ ဓုဝံ ဗုဒ္ဓေါ ဘဝိဿသိ။|
  count |၈၈|
    block |အာကာသဋ္ဌာ စ ဘူမဋ္ဌာ၊ ရတနာ ဇောတန္တိ တာဝဒေ။|
    block |တေပဇ္ဇ ရတနာ ဇောတန္တိ၊ ဓုဝံ ဗုဒ္ဓေါ ဘဝိဿသိ။|
  count |၈၉|
    block |မာနုဿကာ စ ဒိဗ္ဗာ စ၊ တုရိယာ ဝဇ္ဇန္တိ တာဝဒေ။|
    block |တေပဇ္ဇုဘော အဘိရဝန္တိ၊ ဓုဝံ ဗုဒ္ဓေါ ဘဝိဿသိ။|
  count |၉၀|
    block |ဝိစိတြပုပ္ဖာ ဂဂနာ၊ အဘိဝဿန္တိ တာဝဒေ။|
    block |တေပိ အဇ္ဇ ပဝဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၉၁|
    block |မဟာသမုဒ္ဒော အာဘုဇတိ၊ ဒသသဟဿီ ပကမ္ပတိ။|
    block |တေပဇ္ဇုဘော အဘိရဝန္တိ၊ ဓုဝံ ဗုဒ္ဓေါ ဘဝိဿသိ။|
  count |၉၂|
    block |နိရယေပိ ဒသသဟဿေ၊ အဂ္ဂီ နိဗ္ဗန္တိ တာဝဒေ။|
    block |တေပဇ္ဇ နိဗ္ဗုတာ အဂ္ဂီ၊ ဓုဝံ ဗုဒ္ဓေါ ဘဝိဿသိ။|
  count |၉၃|
    block |ဝိမလော ဟောတိ သူရိယော၊ သဗ္ဗာ ဒိဿန္တိ တာရကာ။|
    block |တေပိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၉၄|
    block |အနောဝဋ္ဌေန ဥဒကံ၊ မဟိယာ ဥဗ္ဘိဇ္ဇိ တာဝဒေ။|
    block |တမ္ပဇ္ဇုဗ္ဘိဇ္ဇတေ မဟိယာ၊ ဓုဝံ ဗုဒ္ဓေါ ဘဝိဿသိ။|
  count |၉၅|
    block |တာရာဂဏာ ဝိရောစန္တိ၊ နက္ခတ္တာ ဂဂနမဏ္ဍလေ။|
    block |ဝိသာခါ စန္ဒိမာ ယုတ္တာ၊ ဓုဝံ ဗုဒ္ဓေါ ဘဝိဿသိ။|
  count |၉၆|
    block |ဗိလာသယာ ဒရီသယာ၊ နိက္ခမန္တိ သကာသယာ။|
    block |တေပဇ္ဇ အာသယာ ဆုဒ္ဓါ၊ ဓုဝံ ဗုဒ္ဓေါ ဘဝိဿသိ။|
  count |၉၇|
    block |န ဟောန္တိ အရတီ သတ္တာနံ၊ သန္တုဋ္ဌာ ဟောန္တိ တာဝဒေ။|
    block |တေပဇ္ဇ သဗ္ဗေ သန္တုဋ္ဌာ၊ ဓုဝံ ဗုဒ္ဓေါ ဘဝိဿသိ။|
  count |၉၈|
    block |ရောဂါ တဒုပသမ္မန္တိ၊ ဇိဃစ္ဆာ စ ဝိနဿတိ။|
    block |တာနိ အဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၉၉|
    block |ရာဂေါ တဒာ တနု ဟောတိ၊ ဒောသော မောဟော ဝိနဿတိ။|
    block |တေပဇ္ဇ ဝိဂတာ သဗ္ဗေ၊ ဓုဝံ ဗုဒ္ဓေါ ဘဝိဿသိ။|
  count |၁၀၀|
    block |ဘယံ တဒာ န ဘဝတိ၊ အဇ္ဇပေတံ ပဒိဿတိ။|
    block |တေန လိင်္ဂေန ဇာနာမ၊ ဓုဝံ ဗုဒ္ဓေါ ဘဝိဿသိ။|
  count |၁၀၁|
    block |ရဇောနုဒ္ဓံသတိ ဥဒ္ဓံ၊ အဇ္ဇပေတံ ပဒိဿတိ။|
    block |တေန လိင်္ဂေန ဇာနာမ၊ ဓုဝံ ဗုဒ္ဓေါ ဘဝိဿသိ။|
  count |၁၀၂|
    block |အနိဋ္ဌဂန္ဓော ပက္ကမတိ၊ ဒိဗ္ဗဂန္ဓော ပဝါယတိ။|
    block |သောပဇ္ဇ ဝါယတိ ဂန္ဓော၊ ဓုဝံ ဗုဒ္ဓေါ ဘဝိဿသိ။|
  count |၁၀၃|
    block |သဗ္ဗေ ဒေဝါ ပဒိဿန္တိ၊ ဌပယိတွာ အရူပိနော။|
    block |တေပဇ္ဇ သဗ္ဗေ ဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၁၀၄|
    block |ယာဝတာ နိရယာ နာမ၊ သဗ္ဗေ ဒိဿန္တိ တာဝဒေ။|
    block |တေပဇ္ဇ သဗ္ဗေ ဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၁၀၅|
    block |ကုဋ္ဋာ ကဝါဋာ သေလာ စ၊ န ဟောန္တာဝရဏာ တဒာ။|
    block |အာကာသဘူတာ တေပဇ္ဇ၊ ဓုဝံ ဗုဒ္ဓေါ ဘဝိဿသိ။|
  count |၁၀၆|
    block |စုတီ စ ဥပပတ္တိ စ၊ ခဏေ တသ္မိံ န ဝိဇ္ဇတိ။|
    block |တာနိပဇ္ဇ ပဒိဿန္တိ၊ ဓုဝံ ဗုဒ္ဓေါ ဘဝိဿသိ။|
  count |၁၀၇|
    block |ဒဠှံ ပဂ္ဂဏှ ဝီရိယံ၊ မာ နိဝတ္တ အဘိက္ကမ။|
    block |မယမ္ပေတံ ဝိဇာနာမ၊ ဓုဝံ ဗုဒ္ဓေါ ဘဝိဿသိ။|
  count |၁၀၈|
    block |ဗုဒ္ဓဿ ဝစနံ သုတွာ၊ ဒသသဟဿီနစူဘယံ။|
    block |တုဋ္ဌဟဋ္ဌော ပမောဒိတော၊ ဧဝံ စိန္တေသဟံ တဒာ။|
  count |၁၀၉|
    block |အဒွေဇ္ဈဝစနာ ဗုဒ္ဓါ၊ အမောဃဝစနာ ဇိနာ။|
    block |ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။|
  count |၁၁၀|
    block |ယထာ ခိတ္တံ နဘေ လေဍ္ဍု၊ ဓုဝံ ပတတိ ဘူမိယံ။|
    block |တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။|
    block |ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။|
  count |၁၁၁|
    block |ယထာပိ သဗ္ဗသတ္တာနံ၊ မရဏံ ဓုဝသဿတံ။|
    block |တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။|
    block |ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။|
  count |၁၁၂|
    block |ယထာ ရတ္တိက္ခယေ ပတ္တေ၊ သူရိယုဂ္ဂမနံ ဓုဝံ။|
    block |တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။|
    block |ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။|
  count |၁၁၃|
    block |ယထာ နိက္ခန္တသယနဿ၊ သီဟဿ နဒနံ ဓုဝံ။|
    block |တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။|
    block |ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။|
  count |၁၁၄|
    block |ယထာ အာပန္နသတ္တာနံ၊ ဘာရမောရောပနံ ဓုဝံ။|
    block |တထေဝ ဗုဒ္ဓသေဋ္ဌာနံ၊ ဝစနံ ဓုဝသဿတံ။|
    block |ဝိတထံ နတ္ထိ ဗုဒ္ဓါနံ၊ ဓုဝံ ဗုဒ္ဓေါ ဘဝါမဟံ။|
  count |၁၁၅|
    block |ဟန္ဒ ဗုဒ္ဓကရေ ဓမ္မေ၊ ဝိစိနာမိ ဣတော စိတော။|
    block |ဥဒ္ဓံ အဓော ဒသ ဒိသာ၊ ယာဝတာ ဓမ္မဓာတုယာ။|
  count |၁၁၆|
    block |ဝိစိနန္တော တဒာ ဒက္ခိံ၊ ပဌမံ ဒာနပါရမိံ။|
    block |ပုဗ္ဗကေဟိ မဟေသီဟိ၊ အနုစိဏ္ဏံ မဟာပထံ။|
  count |၁၁၇|
    block |ဣမံ တွံ ပဌမံ တာဝ၊ ဒဠှံ ကတွာ သမာဒိယ။|
    block |ဒာနပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။|
  count |၁၁၈|
    block |ယထာပိ ကုမ္ဘော သမ္ပုဏ္ဏော၊ ယဿ ကဿစိ အဓော ကတော။|
    block |ဝမတေ ဝုဒကံ နိဿေသံ၊ န တတ္ထ ပရိရက္ခတိ။|
  count |၁၁၉|
    block |တထေဝ ယာစကေ ဒိသွာ၊ ဟီနမုက္ကဋ္ဌမဇ္ဈိမေ။|
    block |ဒဒာဟိ ဒာနံ နိဿေသံ၊ ကုမ္ဘော ဝိယ အဓော ကတော။|
  count |၁၂၀|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၂၁|
    block |ဝိစိနန္တော တဒာ ဒက္ခိံ၊ ဒုတိယံ သီလပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၂၂|
    block |ဣမံ တွံ ဒုတိယံ တာဝ၊ ဒဠှံ ကတွာ သမာဒိယ။|
    block |သီလပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။|
  count |၁၂၃|
    block |ယထာပိ စမရီ ဝါလံ၊ ကိသ္မိဉ္စိ ပဋိလဂ္ဂိတံ။|
    block |ဥပေတိ မရဏံ တတ္ထ၊ န ဝိကောပေတိ ဝါလဓိံ။|
  count |၁၂၄|
    block |တထေဝ တွံ စတူသု ဘူမီသု၊ သီလာနိ ပရိပူရယ။|
    block |ပရိရက္ခ သဗ္ဗဒာ သီလံ၊ စမရီ ဝိယ ဝါလဓိံ။|
  count |၁၂၅|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၂၆|
    block |ဝိစိနန္တော တဒာ ဒက္ခိံ၊ တတိယံ နေက္ခမ္မပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၂၇|
    block |ဣမံ တွံ တတိယံ တာဝ၊ ဒဠှံ ကတွာ သမာဒိယ။|
    block |နေက္ခမ္မပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။|
  count |၁၂၈|
    block |ယထာ အန္ဒုဃရေ ပုရိသော၊ စိရဝုတ္ထော ဒုခဋ္ဋိတော။|
    block |န တတ္ထ ရာဂံ ဇနေသိ၊ မုတ္တိံယေဝ ဂဝေသတိ။|
  count |၁၂၉|
    block |တထေဝ တွံ သဗ္ဗဘဝေ၊ ပဿ အန္ဒုဃရေ ဝိယ။|
    block |နေက္ခမ္မာဘိမုခေါ ဟောဟိ၊ ဘဝတော ပရိမုတ္တိယာ။|
  count |၁၃၀|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၃၁|
    block |ဝိစိနန္တော တဒာ ဒက္ခိံ၊ စတုတ္ထံ ပညာပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၃၂|
    block |ဣမံ တွံ စတုတ္ထံ တာဝ၊ ဒဠှံ ကတွာ သမာဒိယ။|
    block |ပညာပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။|
  count |၁၃၃|
    block |ယထာပိ ဘိက္ခု ဘိက္ခန္တော၊ ဟီနမုက္ကဋ္ဌမဇ္ဈိမေ။|
    block |ကုလာနိ န ဝိဝဇ္ဇေန္တော၊ ဧဝံ လဘတိ ယာပနံ။|
  count |၁၃၄|
    block |တထေဝ တွံ သဗ္ဗကာလံ၊ ပရိပုစ္ဆံ ဗုဓံ ဇနံ။|
    block |ပညာပါရမိတံ ဂန္တွာ၊ သမ္ဗောဓိံ ပါပုဏိဿသိ။|
  count |၁၃၅|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၃၆|
    block |ဝိစိနန္တော တဒာ ဒက္ခိံ၊ ပဉ္စမံ ဝီရိယပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၃၇|
    block |ဣမံ တွံ ပဉ္စမံ တာဝ၊ ဒဠှံ ကတွာ သမာဒိယ။|
    block |ဝီရိယပါရမိတံ ဂစ္ဆ၊ ယဒိ ဗောဓိံ ပတ္တုမိစ္ဆသိ။|
  count |၁၃၈|
    block |ယထာပိ သီဟော မိဂရာဇာ၊ နိသဇ္ဇဋ္ဌာနစင်္ကမေ။|
    block |အလီနဝီရိယော ဟောတိ၊ ပဂ္ဂဟိတမနော သဒာ။|
  count |၁၃၉|
    block |တထေဝ တွံ သဗ္ဗဘဝေ၊ ပဂ္ဂဏှ ဝီရိယံ ဒဠှံ။|
    block |ဝီရိယပါရမိတံ ဂန္တွာ၊ သမ္ဗောဓိံ ပါပုဏိဿသိ။|
  count |၁၄၀|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၄၁|
    block |ဝိစိနန္တော တဒာ ဒက္ခိံ၊ ဆဋ္ဌမံ ခန္တိပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၄၂|
    block |ဣမံ တွံ ဆဋ္ဌမံ တာဝ၊ ဒဠှံ ကတွာ သမာဒိယ။|
    block |တတ္ထ အဒွေဇ္ဈမာနသော၊ သမ္ဗောဓိံ ပါပုဏိဿသိ။|
  count |၁၄၃|
    block |ယထာပိ ပထဝီ နာမ၊ သုစိမ္ပိ အသုစိမ္ပိ စ။|
    block |သဗ္ဗံ သဟတိ နိက္ခေပံ၊ န ကရောတိ ပဋိဃံ တယာ။|
  count |၁၄၄|
    block |တထေဝ တွမ္ပိ သဗ္ဗေသံ၊ သမ္မာနာဝမာနက္ခမော။|
    block |ခန္တိပါရမိတံ ဂန္တွာ၊ သမ္ဗောဓိံ ပါပုဏိဿသိ။|
  count |၁၄၅|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၄၆|
    block |ဝိစိနန္တော တဒာ ဒက္ခိံ၊ သတ္တမံ သစ္စပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၄၇|
    block |ဣမံ တွံ သတ္တမံ တာဝ၊ ဒဠှံ ကတွာ သမာဒိယ။|
    block |တတ္ထ အဒွေဇ္ဈဝစနော၊ သမ္ဗောဓိံ ပါပုဏိဿသိ။|
  count |၁၄၈|
    block |ယထာပိ ဩသဓီ နာမ၊ တုလာဘူတာ သဒေဝကေ။|
    block |သမယေ ဥတုဝဿေ ဝါ၊ န ဝေါက္ကမတိ ဝီထိတော။|
  count |၁၄၉|
    block |တထေဝ တွမ္ပိ သစ္စေသု၊ မာ ဝေါက္ကမ ဟိ ဝီထိတော။|
    block |သစ္စပါရမိတံ ဂန္တွာ၊ သမ္ဗောဓိံ ပါပုဏိဿသိ။|
  count |၁၅၀|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၅၁|
    block |ဝိစိနန္တော တဒာ ဒက္ခိံ၊ အဋ္ဌမံ အဓိဋ္ဌာနပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၅၂|
    block |ဣမံ တွံ အဋ္ဌမံ တာဝ၊ ဒဠှံ ကတွာ သမာဒိယ။|
    block |တတ္ထ တွံ အစလော ဟုတွာ၊ သမ္ဗောဓိံ ပါပုဏိဿသိ။|
  count |၁၅၃|
    block |ယထာပိ ပဗ္ဗတော သေလော၊ အစလော သုပ္ပတိဋ္ဌိတော။|
    block |န ကမ္ပတိ ဘုသဝါတေဟိ၊ သကဋ္ဌာနေဝ တိဋ္ဌတိ။|
  count |၁၅၄|
    block |တထေဝ တွမ္ပိ အဓိဋ္ဌာနေ၊ သဗ္ဗဒာ အစလော ဘဝ။|
    block |အဓိဋ္ဌာနပါရမိတံ ဂန္တွာ၊ သမ္ဗောဓိံ ပါပုဏိဿသိ။|
  count |၁၅၅|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၅၆|
    block |ဝိစိနန္တော တဒာ ဒက္ခိံ၊ နဝမံ မေတ္တာပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၅၇|
    block |ဣမံ တွံ နဝမံ တာဝ၊ ဒဠှံ ကတွာ သမာဒိယ။|
    block |မေတ္တာယ အသမော ဟောဟိ၊ ယဒိ ဗောဓိံ ပတ္တုမိစ္ဆသိ။|
  count |၁၅၈|
    block |ယထာပိ ဥဒကံ နာမ၊ ကလျာဏေ ပါပကေ ဇနေ။|
    block |သမံ ဖရတိ သီတေန၊ ပဝါဟေတိ ရဇောမလံ။|
  count |၁၅၉|
    block |တထေဝ တွံ ဟိတာဟိတေ၊ သမံ မေတ္တာယ ဘာဝယ။|
    block |မေတ္တာပါရမိတံ ဂန္တွာ၊ သမ္ဗောဓိံ ပါပုဏိဿသိ။|
  count |၁၆၀|
    block |နဟေတေ ဧတ္တကာယေဝ၊ ဗုဒ္ဓဓမ္မာ ဘဝိဿရေ။|
    block |အညေပိ ဝိစိနိဿာမိ၊ ယေ ဓမ္မာ ဗောဓိပါစနာ။|
  count |၁၆၁|
    block |ဝိစိနန္တော တဒာ ဒက္ခိံ၊ ဒသမံ ဥပေက္ခါပါရမိံ။|
    block |ပုဗ္ဗကေဟိ မဟေသီဟိ၊ အာသေဝိတနိသေဝိတံ။|
  count |၁၆၂|
    block |ဣမံ တွံ ဒသမံ တာဝ၊ ဒဠှံ ကတွာ သမာဒိယ။|
    block |တုလာဘူတော ဒဠှော ဟုတွာ၊ သမ္ဗောဓိံ ပါပုဏိဿသိ။|
  count |၁၆၃|
    block |ယထာပိ ပထဝီ နာမ၊ နိက္ခိတ္တံ အသုစိံ သုစိံ။|
    block |ဥပေက္ခတိ ဥဘောပေတေ၊ ကောပါနုနယဝဇ္ဇိတာ။|
  count |၁၆၄|
    block |တထေဝ တွံ သုခဒုက္ခေ၊ တုလာဘူတော သဒာ ဘဝ။|
    block |ဥပေက္ခါပါရမိတံ ဂန္တွာ၊ သမ္ဗောဓိံ ပါပုဏိဿသိ။|
  count |၁၆၅|
    block |ဧတ္တကာယေဝ တေ လောကေ၊ ယေ ဓမ္မာ ဗောဓိပါစနာ။|
    block |တတုဒ္ဓံ နတ္ထိ အညတြ၊ ဒဠှံ တတ္ထ ပတိဋ္ဌဟ။|
  count |၁၆၆|
    block |ဣမေ ဓမ္မေ သမ္မသတော၊ သဘာဝသရသလက္ခဏေ။|
    block |ဓမ္မတေဇေန ဝသုဓာ၊ ဒသသဟဿီ ပကမ္ပထ။|
  count |၁၆၇|
    block |စလတီ ရဝတီ ပထဝီ၊ ဥစ္ဆုယန္တံဝ ပီဠိတံ။|
    block |တေလယန္တေ ယထာ စက္ကံ၊ ဧဝံ ကမ္ပတိ မေဒနီ။|
  count |၁၆၈|
    block |ယာဝတာ ပရိသာ အာသိ၊ ဗုဒ္ဓဿ ပရိဝေသနေ။|
    block |ပဝေဓမာနာ သာ တတ္ထ၊ မုစ္ဆိတာ သေတိ ဘူမိယံ။|
  count |၁၆၉|
    block |ဃဋာနေကသဟဿာနိ၊ ကုမ္ဘီနဉ္စ သတာ ဗဟူ။|
    block |သဉ္စုဏ္ဏမထိတာ တတ္ထ၊ အညမညံ ပဃဋ္ဋိတာ။|
  count |၁၇၀|
    block |ဥဗ္ဗိဂ္ဂါ တသိတာ ဘီတာ၊ ဘန္တာ ဗျာထိတမာနသာ။|
    block |မဟာဇနာ သမာဂမ္မ၊ ဒီပင်္ကရမုပါဂမုံ။|
  count |၁၇၁|
    block |ကိံ ဘဝိဿတိ လောကဿ၊ ကလျာဏမထ ပါပကံ။|
    block |သဗ္ဗော ဥပဒ္ဒုတော လောကော၊ တံ ဝိနောဒေဟိ စက္ခုမ။|
  count |၁၇၂|
    block |တေသံ တဒာ သညပေသိ၊ ဒီပင်္ကရော မဟာမုနိ။|
    block |ဝိသဋ္ဌာ ဟောထ မာ ဘေထ၊ ဣမသ္မိံ ပထဝိကမ္ပနေ။|
  count |၁၇၃|
    block |ယမဟံ အဇ္ဇ ဗျာကာသိံ၊ ဗုဒ္ဓေါ လောကေ ဘဝိဿတိ။|
    block |ဧသော သမ္မသတိ ဓမ္မံ၊ ပုဗ္ဗကံ ဇိနသေဝိတံ။|
  count |၁၇၄|
    block |တဿ သမ္မသတော ဓမ္မံ၊ ဗုဒ္ဓဘူမိံ အသေသတော။|
    block |တေနာယံ ကမ္ပိတာ ပထဝီ၊ ဒသသဟဿီ သဒေဝကေ။|
  count |၁၇၅|
    block |ဗုဒ္ဓဿ ဝစနံ သုတွာ၊ မနော နိဗ္ဗာယိ တာဝဒေ။|
    block |သဗ္ဗေ မံ ဥပသင်္ကမ္မ၊ ပုနာပိ အဘိဝန္ဒိသုံ။|
  count |၁၇၆|
    block |သမာဒိယိတွာ ဗုဒ္ဓဂုဏံ၊ ဒဠှံ ကတွာန မာနသံ။|
    block |ဒီပင်္ကရံ နမဿိတွာ၊ အာသနာ ဝုဋ္ဌဟိံ တဒာ။|
  count |၁၇၇|
    block |ဒိဗ္ဗံ မာနုသကံ ပုပ္ဖံ၊ ဒေဝါ မာနုသကာ ဥဘော။|
    block |သမောကိရန္တိ ပုပ္ဖေဟိ၊ ဝုဋ္ဌဟန္တဿ အာသနာ။|
  count |၁၇၈|
    block |ဝေဒယန္တိ စ တေ သောတ္ထိံ၊ ဒေဝါ မာနုသကာ ဥဘော။|
    block |မဟန္တံ ပတ္ထိတံ တုယှံ၊ တံ လဘဿု ယထိစ္ဆိတံ။|
  count |၁၇၉|
    block |သဗ္ဗီတိယော ဝိဝဇ္ဇန္တု၊ သောကော ရောဂေါ ဝိနဿတု။|
    block |မာ တေ ဘဝန္တွန္တရာယာ၊ ဖုသ ခိပ္ပံ ဗောဓိမုတ္တမံ။|
  count |၁၈၀|
    block |ယထာပိ သမယေ ပတ္တေ၊ ပုပ္ဖန္တိ ပုပ္ဖိနော ဒုမာ။|
    block |တထေဝ တွံ မဟာဝီရ၊ ဗုဒ္ဓဉာဏေန ပုပ္ဖသိ။|
  count |၁၈၁|
    block |ယထာ ယေ ကေစိ သမ္ဗုဒ္ဓါ၊ ပူရယုံ ဒသ ပါရမီ။|
    block |တထေဝ တွံ မဟာဝီရ၊ ပူရယ ဒသ ပါရမီ။|
  count |၁၈၂|
    block |ယထာ ယေ ကေစိ သမ္ဗုဒ္ဓါ၊ ဗောဓိမဏ္ဍမှိ ဗုဇ္ဈရေ။|
    block |တထေဝ တွံ မဟာဝီရ၊ ဗုဇ္ဈဿု ဇိနဗောဓိယံ။|
  count |၁၈၃|
    block |ယထာ ယေ ကေစိ သမ္ဗုဒ္ဓါ၊ ဓမ္မစက္ကံ ပဝတ္တယုံ။|
    block |တထေဝ တွံ မဟာဝီရ၊ ဓမ္မစက္ကံ ပဝတ္တယ။|
  count |၁၈၄|
    block |ပုဏ္ဏမာယေ ယထာ စန္ဒော၊ ပရိသုဒ္ဓေါ ဝိရောစတိ။|
    block |တထေဝ တွံ ပုဏ္ဏမနော၊ ဝိရောစ ဒသသဟဿိယံ။|
  count |၁၈၅|
    block |ရာဟုမုတ္တော ယထာ သူရိယော၊ တာပေန အတိရောစတိ။|
    block |တထေဝ လောကာ မုဉ္စိတွာ၊ ဝိရောစ သိရိယာ တုဝံ။|
  count |၁၈၆|
    block |ယထာ ယာ ကာစိ နဒိယော၊ ဩသရန္တိ မဟောဒဓိံ။|
    block |ဧဝံ သဒေဝကာ လောကာ၊ ဩသရန္တု တဝန္တိကေ။|
  count |၁၈၇|
    block |တေဟိ ထုတပ္ပသတ္ထော သော၊ ဒသ ဓမ္မေ သမာဒိယ။|
    block |တေ ဓမ္မေ ပရိပူရေန္တော၊ ပဝနံ ပါဝိသီ တဒာတိ။|
  stand |သုမေဓပတ္ထနာကထာ နိဋ္ဌိတာ။|
