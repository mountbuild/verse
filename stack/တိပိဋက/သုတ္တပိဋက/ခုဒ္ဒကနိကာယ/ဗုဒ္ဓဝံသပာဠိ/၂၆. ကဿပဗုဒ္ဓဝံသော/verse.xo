block |၂၆။ ကဿပဗုဒ္ဓဝံသော|
  count |၁|
    block |ကောဏာဂမနဿ အပရေန၊ သမ္ဗုဒ္ဓေါ ဒွိပဒုတ္တမော။|
    block |ကဿပေါ နာမ ဂေါတ္တေန၊ ဓမ္မရာဇာ ပဘင်္ကရော။|
  count |၂|
    block |သဉ္ဆဍ္ဍိတံ ကုလမူလံ၊ ဗဟွန္နပါနဘောဇနံ။|
    block |ဒတွာန ယာစကေ ဒာနံ၊ ပူရယိတွာန မာနသံ။|
    block |ဥသဘောဝ အာဠကံ ဘေတွာ၊ ပတ္တော သမ္ဗောဓိမုတ္တမံ။|
  count |၃|
    block |ဓမ္မစက္ကံ ပဝတ္တေန္တေ၊ ကဿပေ လောကနာယကေ။|
    block |ဝီသကောဋိသဟဿာနံ၊ ပဌမာဘိသမယော အဟု။|
  count |၄|
    block |စတုမာသံ ယဒာ ဗုဒ္ဓေါ၊ လောကေ စရတိ စာရိကံ။|
    block |ဒသကောဋိသဟဿာနံ၊ ဒုတိယာဘိသမယော အဟု။|
  count |၅|
    block |ယမကံ ဝိကုဗ္ဗနံ ကတွာ၊ ဉာဏဓာတုံ ပကိတ္တယိ။|
    block |ပဉ္စကောဋိသဟဿာနံ၊ တတိယာဘိသမယော အဟု။|
  count |၆|
    block |သုဓမ္မာ ဒေဝပုရေ ရမ္မေ၊ တတ္ထ ဓမ္မံ ပကိတ္တယိ။|
    block |တီဏိကောဋိသဟဿာနံ၊ ဒေဝါနံ ဗောဓယီ ဇိနော။|
  count |၇|
    block |နရဒေဝဿ ယက္ခဿ၊ အပရေ ဓမ္မဒေသနေ။|
    block |ဧတေသာနံ အဘိသမယာ၊ ဂဏနာတော အသင်္ခိယာ။|
  count |၈|
    block |တဿာပိ ဒေဝဒေဝဿ၊ ဧကော အာသိ သမာဂမော။|
    block |ခီဏာသဝါနံ ဝိမလာနံ၊ သန္တစိတ္တာန တာဒိနံ။|
  count |၉|
    block |ဝီသဘိက္ခုသဟဿာနံ၊ တဒာ အာသိ သမာဂမော။|
    block |အတိက္ကန္တဘဝန္တာနံ၊ ဟိရိသီလေန တာဒိနံ။|
  count |၁၀|
    block |အဟံ တဒာ မာဏဝကော၊ ဇောတိပါလောတိ ဝိဿုတော။|
    block |အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။|
  count |၁၁|
    block |လက္ခဏေ ဣတိဟာသေ စ၊ သဓမ္မေ ပါရမိံ ဂတော။|
    block |ဘူမန္တလိက္ခကုသလော၊ ကတဝိဇ္ဇော အနာဝယော။|
  count |၁၂|
    block |ကဿပဿ ဘဂဝတော၊ ဃဋိကာရော နာမုပဋ္ဌာကော။|
    block |သဂါရဝေါ သပ္ပတိဿော၊ နိဗ္ဗုတော တတိယေ ဖလေ။|
  count |၁၃|
    block |အာဒာယ မံ ဃဋီကာရော၊ ဥပဂဉ္ဆိ ကဿပံ ဇိနံ။|
    block |တဿ ဓမ္မံ သုဏိတွာန၊ ပဗ္ဗဇိံ တဿ သန္တိကေ။|
  count |၁၄|
    block |အာရဒ္ဓဝီရိယော ဟုတွာ၊ ဝတ္တာဝတ္တေသု ကောဝိဒော။|
    block |န ကွစိ ပရိဟာယာမိ၊ ပူရေသိံ ဇိနသာသနံ။|
  count |၁၅|
    block |ယာဝတာ ဗုဒ္ဓဘဏိတံ၊ နဝင်္ဂံ ဇိနသာသနံ။|
    block |သဗ္ဗံ ပရိယာပုဏိတွာန၊ သောဘယိံ ဇိနသာသနံ။|
  count |၁၆|
    block |မမ အစ္ဆရိယံ ဒိသွာ၊ သောပိ ဗုဒ္ဓေါ ဝိယာကရိ။|
    block |ဣမမှိ ဘဒ္ဒကေ ကပ္ပေ၊ အယံ ဗုဒ္ဓေါ ဘဝိဿတိ။|
  count |၁၇|
    block |အဟု ကပိလဝှယာ ရမ္မာ၊ နိက္ခမိတွာ တထာဂတော။|
    block |ပဓာနံ ပဒဟိတွာန၊ ကတွာ ဒုက္ကရကာရိကံ။|
  count |၁၈|
    block |အဇပါလရုက္ခမူလေ၊ နိသီဒိတွာ တထာဂတော။|
    block |တတ္ထ ပါယာသံ ပဂ္ဂယှ၊ နေရဉ္ဇရမုပေဟိတိ။|
  count |၁၉|
    block |နေရဉ္ဇရာယ တီရမှိ၊ ပါယာသံ ပရိဘုဉ္ဇိယ။|
    block |ပဋိယတ္တဝရမဂ္ဂေန၊ ဗောဓိမူလမုပေဟိတိ။|
  count |၂၀|
    block |တတော ပဒက္ခိဏံ ကတွာ၊ ဗောဓိမဏ္ဍံ အနုတ္တရော။|
    block |အပရာဇိတဋ္ဌာနမှိ၊ ဗောဓိပလ္လင်္ကမုတ္တမေ။|
    block |ပလ္လင်္ကေန နိသီဒိတွာ၊ ဗုဇ္ဈိဿတိ မဟာယသော။|
  count |၂၁|
    block |ဣမဿ ဇနိကာ မာတာ၊ မာယာ နာမ ဘဝိဿတိ။|
    block |ပိတာ သုဒ္ဓေါဒနော နာမ၊ အယံ ဟေဿတိ ဂေါတမော။|
  count |၂၂|
    block |အနာသဝါ ဝီတရာဂါ၊ သန္တစိတ္တာ သမာဟိတာ။|
    block |ကောလိတော ဥပတိဿော စ၊ အဂ္ဂါ ဟေဿန္တိ သာဝကာ။|
    block |အာနန္ဒော နာမုပဋ္ဌာကော၊ ဥပဋ္ဌိဿတိမံ ဇိနံ။|
  count |၂၃|
    block |ခေမာ ဥပ္ပလဝဏ္ဏာ စ၊ အဂ္ဂါ ဟေဿန္တိ သာဝိကာ။|
    block |အနာသဝါ သန္တစိတ္တာ၊ ဝီတရာဂါ သမာဟိတာ။|
    block |ဗောဓိ တဿ ဘဂဝတော၊ အဿတ္ထောတိ ပဝုစ္စတိ။|
  count |၂၄|
    block |စိတ္တော ဟတ္ထာဠဝကော စ၊ အဂ္ဂါ ဟေဿန္တုပဋ္ဌကာ။|
    block |နန္ဒမာတာ စ ဥတ္တရာ၊ အဂ္ဂါ ဟေဿန္တုပဋ္ဌိကာ။|
  count |၂၅|
    block |ဣဒံ သုတွာန ဝစနံ၊ အဿမဿ မဟေသိနော။|
    block |အာမောဒိတာ နရမရူ၊ ဗုဒ္ဓဗီဇံ ကိရ အယံ။|
  count |၂၆|
    block |ဥက္ကုဋ္ဌိသဒ္ဒာ ပဝတ္တန္တိ၊ အပ္ဖောဋေန္တိ ဟသန္တိ စ။|
    block |ကတဉ္ဇလီ နမဿန္တိ၊ ဒသသဟဿီ သဒေဝကာ။|
  count |၂၇|
    block |ယဒိမဿ လောကနာထဿ၊ ဝိရဇ္ဈိဿာမ သာသနံ။|
    block |အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။|
  count |၂၈|
    block |ယထာ မနုဿာ နဒိံ တရန္တာ၊ ပဋိတိတ္ထံ ဝိရဇ္ဈိယ။|
    block |ဟေဋ္ဌာ တိတ္ထေ ဂဟေတွာန၊ ဥတ္တရန္တိ မဟာနဒိံ။|
  count |၂၉|
    block |ဧဝမေဝ မယံ သဗ္ဗေ၊ ယဒိ မုဉ္စာမိမံ ဇိနံ။|
    block |အနာဂတမှိ အဒ္ဓါနေ၊ ဟေဿာမ သမ္မုခါ ဣမံ။|
  count |၃၀|
    block |တဿာပိ ဝစနံ သုတွာ၊ ဘိယျော စိတ္တံ ပသာဒယိံ။|
    block |ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။|
  count |၃၁|
    block |ဧဝမဟံ သံသရိတွာ၊ ပရိဝဇ္ဇေန္တော အနာစရံ။|
    block |ဒုက္ကရဉ္စ ကတံ မယှံ၊ ဗောဓိယာယေဝ ကာရဏာ။|
  count |၃၂|
    block |နဂရံ ဗာရာဏသီ နာမ၊ ကိကီ နာမာသိ ခတ္တိယော။|
    block |ဝသတေ တတ္ထ နဂရေ၊ သမ္ဗုဒ္ဓဿ မဟာကုလံ။|
  count |၃၃|
    block |ဗြာဟ္မဏော ဗြဟ္မဒတ္တောဝ၊ အာသိ ဗုဒ္ဓဿ သော ပိတာ။|
    block |ဓနဝတီ နာမ ဇနိကာ၊ ကဿပဿ မဟေသိနော။|
  count |၃၄|
    block |ဒုဝေ ဝဿသဟဿာနိ၊ အဂါရံ အဇ္ဈ သော ဝသိ။|
    block |ဟံသော ယသော သိရိနန္ဒော၊ တယော ပါသာဒမုတ္တမာ။|
  count |၃၅|
    block |တိသောဠသသဟဿာနိ၊ နာရိယော သမလင်္ကတာ။|
    block |သုနန္ဒာ နာမ သာ နာရီ၊ ဝိဇိတသေနော နာမ အတြဇော။|
  count |၃၆|
    block |နိမိတ္တေ စတုရော ဒိသွာ၊ ပါသာဒေနာဘိနိက္ခမိ။|
    block |သတ္တာဟံ ပဓာနစာရံ၊ အစရီ ပုရိသုတ္တမော။|
  count |၃၇|
    block |ဗြဟ္မုနာ ယာစိတော သန္တော၊ ကဿပေါ လောကနာယကော။|
    block |ဝတ္တိ စက္ကံ မဟာဝီရော၊ မိဂဒာယေ နရုတ္တမော။|
  count |၃၈|
    block |တိဿော စ ဘာရဒွာဇော စ၊ အဟေသုံ အဂ္ဂသာဝကာ။|
    block |သဗ္ဗမိတ္တော နာမုပဋ္ဌာကော၊ ကဿပဿ မဟေသိနော။|
  count |၃၉|
    block |အနုဠာ ဥရုဝေဠာ စ၊ အဟေသုံ အဂ္ဂသာဝိကာ။|
    block |ဗောဓိ တဿ ဘဂဝတော၊ နိဂြောဓောတိ ပဝုစ္စတိ။|
  count |၄၀|
    block |သုမင်္ဂလော ဃဋိကာရော စ၊ အဟေသုံ အဂ္ဂုပဋ္ဌကာ။|
    block |ဝိစိတသေနာ ဘဒ္ဒာ စ၊ အဟေသုံ အဂ္ဂုပဋ္ဌိကာ။|
  count |၄၁|
    block |ဥစ္စတ္တနေန သော ဗုဒ္ဓေါ၊ ဝီသတိရတနုဂ္ဂတော။|
    block |ဝိဇ္ဇုလဋ္ဌီဝ အာကာသေ၊ စန္ဒောဝ ဂဟပူရိတော။|
  count |၄၂|
    block |ဝီသတိဝဿသဟဿာနိ၊ အာယု တဿ မဟေသိနော။|
    block |တာဝတာ တိဋ္ဌမာနော သော၊ တာရေသိ ဇနတံ ဗဟုံ။|
  count |၄၃|
    block |ဓမ္မတဠာကံ မာပယိတွာ၊ သီလံ ဒတွာ ဝိလေပနံ။|
    block |ဓမ္မဒုဿံ နိဝါသေတွာ၊ ဓမ္မမာလံ ဝိဘဇ္ဇိယ။|
  count |၄၄|
    block |ဓမ္မဝိမလမာဒာသံ၊ ဌပယိတွာ မဟာဇနေ။|
    block |ကေစိ နိဗ္ဗာနံ ပတ္ထေန္တာ၊ ပဿန္တု မေ အလင်္ကရံ။|
  count |၄၅|
    block |သီလကဉ္စုကံ ဒတွာန၊ ဈာနကဝစဝမ္မိတံ။|
    block |ဓမ္မစမ္မံ ပါရုပိတွာ၊ ဒတွာ သန္နာဟမုတ္တမံ။|
  count |၄၆|
    block |သတိဖလကံ ဒတွာန၊ တိခိဏဉာဏကုန္တိမံ။|
    block |ဓမ္မခဂ္ဂဝရံ ဒတွာ၊ သီလသံသဂ္ဂမဒ္ဒနံ။|
  count |၄၇|
    block |တေဝိဇ္ဇာဘူသနံ ဒတွာန၊ အာဝေဠံ စတုရော ဖလေ။|
    block |ဆဠဘိညာဘရဏံ ဒတွာ၊ ဓမ္မပုပ္ဖပိဠန္ဓနံ။|
  count |၄၈|
    block |သဒ္ဓမ္မပဏ္ဍရစ္ဆတ္တံ၊ ဒတွာ ပါပနိဝါရဏံ။|
    block |မာပယိတွာဘယံ ပုပ္ဖံ၊ နိဗ္ဗုတော သော သသာဝကော။|
  count |၄၉|
    block |ဧသော ဟိ သမ္မာသမ္ဗုဒ္ဓေါ၊ အပ္ပမေယျော ဒုရာသဒော။|
    block |ဧသော ဟိ ဓမ္မရတနော၊ သွာက္ခါတော ဧဟိပဿိကော။|
  count |၅၀|
    block |ဧသော ဟိ သင်္ဃရတနော၊ သုပ္ပဋိပန္နော အနုတ္တရော။|
    block |သဗ္ဗံ တမန္တရဟိတံ၊ နနု ရိတ္တာ သဗ္ဗသင်္ခါရာ။|
  count |၅၁|
    block |မဟာကဿပေါ ဇိနော သတ္ထာ၊ သေတဗျာရာမမှိ နိဗ္ဗုတော။|
    block |တတ္ထေဝဿ ဇိနထူပေါ၊ ယောဇနုဗ္ဗေဓမုဂ္ဂတောတိ။|
  stand |ကဿပဿ ဘဂဝတော ဝံသော စတုဝီသတိမော။|
