block |၁၀။ ပဒုမဗုဒ္ဓဝံသော|
  count |၁|
    block |အနောမဒဿိဿ အပရေန၊ သမ္ဗုဒ္ဓေါ ဒွိပဒုတ္တမော။|
    block |ပဒုမော နာမ နာမေန၊ အသမော အပ္ပဋိပုဂ္ဂလော။|
  count |၂|
    block |တဿာပိ အသမံ သီလံ၊ သမာဓိပိ အနန္တကော။|
    block |အသင်္ခေယျံ ဉာဏဝရံ၊ ဝိမုတ္တိပိ အနူပမာ။|
  count |၃|
    block |တဿာပိ အတုလတေဇဿ၊ ဓမ္မစက္ကပ္ပဝတ္တနေ။|
    block |အဘိသမယာ တယော အာသုံ၊ မဟာတမပဝါဟနာ။|
  count |၄|
    block |ပဌမာဘိသမယေ ဗုဒ္ဓေါ၊ ကောဋိသတမဗောဓယိ။|
    block |ဒုတိယာဘိသမယေ ဓီရော၊ နဝုတိကောဋိမဗောဓယိ။|
  count |၅|
    block |ယဒာ စ ပဒုမော ဗုဒ္ဓေါ၊ ဩဝဒီ သကမတြဇံ။|
    block |တဒာ အသီတိကောဋီနံ၊ တတိယာဘိသမယော အဟု။|
  count |၆|
    block |သန္နိပါတာ တယော အာသုံ၊ ပဒုမဿ မဟေသိနော။|
    block |ကောဋိသတသဟဿာနံ၊ ပဌမော အာသိ သမာဂမော။|
  count |၇|
    block |ကထိနတ္ထာရသမယေ၊ ဥပ္ပန္နေ ကထိနစီဝရေ။|
    block |ဓမ္မသေနာပတိတ္ထာယ၊ ဘိက္ခူ သိဗ္ဗိံသု စီဝရံ။|
  count |၈|
    block |တဒာ တေ ဝိမလာ ဘိက္ခူ၊ ဆဠဘိညာ မဟိဒ္ဓိကာ။|
    block |တီဏိ သတသဟဿာနိ၊ သမိံသု အပရာဇိတာ။|
  count |၉|
    block |ပုနာပရံ သော နရာသဘော၊ ပဝနေ ဝါသံ ဥပါဂမိ။|
    block |တဒာ သမာဂမော အာသိ၊ ဒွိန္နံ သတသဟဿိနံ။|
  count |၁၀|
    block |အဟံ တေန သမယေန၊ သီဟော အာသိံ မိဂါဓိဘူ။|
    block |ဝိဝေကမနုဗြူဟန္တံ၊ ပဝနေ အဒ္ဒသံ ဇိနံ။|
  count |၁၁|
    block |ဝန္ဒိတွာ သိရသာ ပါဒေ၊ ကတွာန တံ ပဒက္ခိဏံ။|
    block |တိက္ခတ္တုံ အဘိနာဒိတွာ၊ သတ္တာဟံ ဇိနမုပဋ္ဌဟံ။|
  count |၁၂|
    block |သတ္တာဟံ ဝရသမာပတ္တိယာ၊ ဝုဋ္ဌဟိတွာ တထာဂတော။|
    block |မနသာ စိန္တယိတွာန၊ ကောဋိဘိက္ခူ သမာနယိ။|
  count |၁၃|
    block |တဒာပိ သော မဟာဝီရော၊ တေသံ မဇ္ဈေ ဝိယာကရိ။|
    block |အပရိမေယျိတော ကပ္ပေ၊ အယံ ဗုဒ္ဓေါ ဘဝိဿတိ။|
  count |၁၄|
    block |ပဓာနံ ပဒဟိတွာန။ပေ။ ဟေဿာမ သမ္မုခါ ဣမံ။|
  count |၁၅|
    block |တဿာပိ ဝစနံ သုတွာ၊ ဘိယျော စိတ္တံ ပသာဒယိံ။|
    block |ဥတ္တရိံ ဝတမဓိဋ္ဌာသိံ၊ ဒသပါရမိပူရိယာ။|
  count |၁၆|
    block |စမ္ပကံ နာမ နဂရံ၊ အသမော နာမ ခတ္တိယော။|
    block |အသမာ နာမ ဇနိကာ၊ ပဒုမဿ မဟေသိနော။|
  count |၁၇|
    block |ဒသဝဿသဟဿာနိ၊ အဂါရံ အဇ္ဈ သော ဝသိ။|
    block |နန္ဒာဝသုယသုတ္တရာ၊ တယော ပါသာဒမုတ္တမာ။|
  count |၁၈|
    block |တေတ္တိံသ စ သဟဿာနိ၊ နာရိယော သမလင်္ကတာ။|
    block |ဥတ္တရာ နာမ သာ နာရီ၊ ရမ္မော နာမာသိ အတြဇော။|
  count |၁၉|
    block |နိမိတ္တေ စတုရော ဒိသွာ၊ ရထယာနေန နိက္ခမိ။|
    block |အနူနအဋ္ဌမာသာနိ၊ ပဓာနံ ပဒဟီ ဇိနော။|
  count |၂၀|
    block |ဗြဟ္မုနာ ယာစိတော သန္တော၊ ပဒုမော လောကနာယကော။|
    block |ဝတ္တိ စက္ကံ မဟာဝီရော၊ ဓနဉ္စုယျာနမုတ္တမေ။|
  count |၂၁|
    block |သာလော စ ဥပသာလော စ၊ အဟေသုံ အဂ္ဂသာဝကာ။|
    block |ဝရုဏော နာမုပဋ္ဌာကော၊ ပဒုမဿ မဟေသိနော။|
  count |၂၂|
    block |ရာဓာ စေဝ သုရာဓာ စ၊ အဟေသုံ အဂ္ဂသာဝိကာ။|
    block |ဗောဓိ တဿ ဘဂဝတော၊ မဟာသောဏောတိ ဝုစ္စတိ။|
  count |၂၃|
    block |ဘိယျော စေဝ အသမော စ၊ အဟေသုံ အဂ္ဂုပဋ္ဌကာ။|
    block |ရုစီ စ နန္ဒရာမာ စ၊ အဟေသုံ အဂ္ဂုပဋ္ဌိကာ။|
  count |၂၄|
    block |အဋ္ဌပဏ္ဏာသရတနံ၊ အစ္စုဂ္ဂတော မဟာမုနိ။|
    block |ပဘာ နိဒ္ဓါဝတီ တဿ၊ အသမာ သဗ္ဗသော ဒိသာ။|
  count |၂၅|
    block |စန္ဒပ္ပဘာ သူရိယပ္ပဘာ၊ ရတနဂ္ဂိမဏိပ္ပဘာ။|
    block |သဗ္ဗာပိ တာ ဟတာ ဟောန္တိ၊ ပတွာ ဇိနပဘုတ္တမံ။|
  count |၂၆|
    block |ဝဿသတသဟဿာနိ၊ အာယု ဝိဇ္ဇတိ တာဝဒေ။|
    block |တာဝတာ တိဋ္ဌမာနော သော၊ တာရေသိ ဇနတံ ဗဟုံ။|
  count |၂၇|
    block |ပရိပက္ကမာနသေ သတ္တေ၊ ဗောဓယိတွာ အသေသတော။|
    block |သေသကေ အနုသာသိတွာ၊ နိဗ္ဗုတော သော သသာဝကော။|
  count |၂၈|
    block |ဥရဂေါဝ တစံ ဇိဏ္ဏံ၊ ဝဒ္ဓပတ္တံဝ ပါဒပေါ။|
    block |ဇဟိတွာ သဗ္ဗသင်္ခါရေ၊ နိဗ္ဗုတော သော ယထာ သိခီ။|
  count |၂၉|
    block |ပဒုမော ဇိနဝရော သတ္ထာ၊ ဓမ္မာရာမမှိ နိဗ္ဗုတော။|
    block |ဓာတုဝိတ္ထာရိကံ အာသိ၊ တေသု တေသု ပဒေသတောတိ။|
  stand |ပဒုမဿ ဘဂဝတော ဝံသော အဋ္ဌမော။|
