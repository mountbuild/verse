block |၂။ ဧကူပေါသထိကဝဂ္ဂေါ|
  block |၁။ ဧကူပေါသထိကာထေရီအပဒာနံ|
    count |၁|
      block |နဂရေ ဗန္ဓုမတိယာ၊ ဗန္ဓုမာ နာမ ခတ္တိယော။|
      block |ဒိဝသေ ပုဏ္ဏမာယ သော၊ ဥပဝသိ ဥပေါသထံ။|
    count |၂|
      block |အဟံ တေန သမယေန၊ ကုမ္ဘဒာသီ အဟံ တဟိံ။|
      block |ဒိသွာ သရာဇကံ သေနံ၊ ဧဝါဟံ စိန္တယိံ တဒာ။|
    count |၃|
      block |ရာဇာပိ ရဇ္ဇံ ဆဍ္ဍေတွာ၊ ဥပဝသိ ဥပေါသထံ။|
      block |သဖလံ နူန တံ ကမ္မံ၊ ဇနကာယော ပမောဒိတော။|
    count |၄|
      block |ယောနိသော ပစ္စဝေက္ခိတွာ၊ ဒုဂ္ဂစ္စဉ္စ ဒလိဒ္ဒတံ။|
      block |မာနသံ သမ္ပဟံသိတွာ၊ ဥပဝသိံ ဥပေါသထံ။|
    count |၅|
      block |အဟံ ဥပေါသထံ ကတွာ၊ သမ္မာသမ္ဗုဒ္ဓသာသနေ။|
      block |တေန ကမ္မေန သုကတေန၊ တာဝတိံသမဂစ္ဆဟံ။|
    count |၆|
      block |တတ္ထ မေ သုကတံ ဗျမှံ၊ ဥဗ္ဘယောဇနမုဂ္ဂတံ။|
      block |ကူဋာဂါရဝရူပေတံ၊ မဟာသနသုဘူသိတံ။|
    count |၇|
      block |အစ္ဆရာ သတသဟဿာ၊ ဥပတိဋ္ဌန္တိ မံ သဒာ။|
      block |အညေ ဒေဝေ အတိက္ကမ္မ၊ အတိရောစာမိ သဗ္ဗဒာ။|
    count |၈|
      block |စတုသဋ္ဌိ ဒေဝရာဇူနံ၊ မဟေသိတ္တမကာရယိံ။|
      block |တေသဋ္ဌိ စက္ကဝတ္တီနံ၊ မဟေသိတ္တမကာရယိံ။|
    count |၉|
      block |သုဝဏ္ဏဝဏ္ဏာ ဟုတွာန၊ ဘဝေသု သံသရာမဟံ။|
      block |သဗ္ဗတ္ထ ပဝရာ ဟောမိ၊ ဥပေါသထဿိဒံ ဖလံ။|
    count |၁၀|
      block |ဟတ္ထိယာနံ အဿယာနံ၊ ရထယာနဉ္စ သီဝိကံ။|
      block |လဘာမိ သဗ္ဗမေဝေတံ၊ ဥပေါသထဿိဒံ ဖလံ။|
    count |၁၁|
      block |သောဏ္ဏမယံ ရူပိမယံ၊ အထောပိ ဖလိကာမယံ။|
      block |လောဟိတင်္ဂမယဉ္စေဝ၊ သဗ္ဗံ ပဋိလဘာမဟံ။|
    count |၁၂|
      block |ကောသေယျကမ္ဗလိယာနိ၊ ခေါမကပ္ပါသိကာနိ စ။|
      block |မဟဂ္ဃာနိ စ ဝတ္ထာနိ၊ သဗ္ဗံ ပဋိလဘာမဟံ။|
    count |၁၃|
      block |အန္နံ ပါနံ ခါဒနီယံ၊ ဝတ္ထသေနာသနာနိ စ။|
      block |သဗ္ဗမေတံ ပဋိလဘေ၊ ဥပေါသထဿိဒံ ဖလံ။|
    count |၁၄|
      block |ဝရဂန္ဓဉ္စ မာလဉ္စ၊ စုဏ္ဏကဉ္စ ဝိလေပနံ။|
      block |သဗ္ဗမေတံ ပဋိလဘေ၊ ဥပေါသထဿိဒံ ဖလံ။|
    count |၁၅|
      block |ကူဋာဂါရဉ္စ ပါသာဒံ၊ မဏ္ဍပံ ဟမ္မိယံ ဂုဟံ။|
      block |သဗ္ဗမေတံ ပဋိလဘေ၊ ဥပေါသထဿိဒံ ဖလံ။|
    count |၁၆|
      block |ဇာတိယာ သတ္တဝဿာဟံ၊ ပဗ္ဗဇိံ အနဂါရိယံ။|
      block |အဍ္ဎမာသေ အသမ္ပတ္တေ၊ အရဟတ္တမပါပုဏိံ။|
    count |၁၇|
      block |ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။|
      block |သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၁၈|
      block |ဧကနဝုတိတော ကပ္ပေ၊ ယံ ကမ္မမကရိံ တဒာ။|
      block |ဒုဂ္ဂတိံ နာဘိဇာနာမိ၊ ဥပေါသထဿိဒံ ဖလံ။|
    count |၁၉|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၂၀|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၂၁|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ဧကူပေါသထိကာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ဧကူပေါသထိကာထေရိယာပဒာနံ ပဌမံ။|
  block |၂။ သဠလပုပ္ဖိကာထေရီအပဒာနံ|
    count |၂၂|
      block |စန္ဒဘာဂါနဒီတီရေ၊ အဟောသိံ ကိန္နရီ တဒာ။|
      block |အဒ္ဒသာဟံ ဒေဝဒေဝံ၊ စင်္ကမန္တံ နရာသဘံ။|
    count |၂၃|
      block |ဩစိနိတွာန သဠလံ၊ ဗုဒ္ဓသေဋ္ဌဿဒာသဟံ။|
      block |ဥပသိင်္ဃိ မဟာဝီရော၊ သဠလံ ဒေဝဂန္ဓိကံ။|
    count |၂၄|
      block |ပဋိဂ္ဂဟေတွာ သမ္ဗုဒ္ဓေါ၊ ဝိပဿီ လောကနာယကော။|
      block |ဥပသိင်္ဃိ မဟာဝီရော၊ ပေက္ခမာနာယ မေ တဒာ။|
    count |၂၅|
      block |အဉ္ဇလိံ ပဂ္ဂဟေတွာန၊ ဝန္ဒိတွာ ဒွိပဒုတ္တမံ။|
      block |သကံ စိတ္တံ ပသာဒေတွာ၊ တတော ပဗ္ဗတမာရုဟိံ။|
    count |၂၆|
      block |ဧကနဝုတိတော ကပ္ပေ၊ ယံ ပုပ္ဖမဒဒိံ တဒာ။|
      block |ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။|
    count |၂၇|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၂၈|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၂၉|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ သဠလပုပ္ဖိကာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |သဠလပုပ္ဖိကာထေရိယာပဒာနံ ဒုတိယံ။|
  block |၃။ မောဒကဒာယိကာထေရီအပဒာနံ|
    count |၃၀|
      block |နဂရေ ဗန္ဓုမတိယာ၊ ကုမ္ဘဒာသီ အဟောသဟံ။|
      block |မမ ဘာဂံ ဂဟေတွာန၊ ဂစ္ဆံ ဥဒကဟာရိကာ။|
    count |၃၁|
      block |ပန္ထမှိ သမဏံ ဒိသွာ၊ သန္တစိတ္တံ သမာဟတံ။|
      block |ပသန္နစိတ္တာ သုမနာ၊ မောဒကေ တီဏိဒာသဟံ။|
    count |၃၂|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဧကနဝုတိကပ္ပါနိ၊ ဝိနိပါတံ နဂစ္ဆဟံ။|
    count |၃၃|
      block |သမ္ပတ္တိ တံ ကရိတွာန၊ သဗ္ဗံ အနုဘဝိံ အဟံ။|
      block |မောဒကေ တီဏိ ဒတွာန၊ ပတ္တာဟံ အစလံ ပဒံ။|
    count |၃၄|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၃၅|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၃၆|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ မောဒကဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |မောဒကဒာယိကာထေရိယာပဒာနံ တတိယံ။|
  block |၄။ ဧကာသနဒာယိကာထေရီအပဒာနံ|
    count |၃၇|
      block |နဂရေ ဟံသဝတိယာ၊ အဟောသိံ ဗာလိကာ တဒာ။|
      block |မာတာ စ မေ ပိတာ စေဝ၊ ကမ္မန္တံ အဂမံသု တေ။|
    count |၃၈|
      block |မဇ္ဈနှိကမှိ သူရိယေ၊ အဒ္ဒသံ သမဏံ အဟံ။|
      block |ဝီထိယာ အနုဂစ္ဆန္တံ၊ အာသနံ ပညပေသဟံ။|
    count |၃၉|
      block |ဂေါနကာဝိကတိကာဟိ၊ ပညပေတွာ မမာသနံ။|
      block |ပသန္နစိတ္တာ သုမနာ၊ ဣဒံ ဝစနမဗြဝိံ။|
    count |၄၀|
      block |သန္တတ္တာ ကုထိတာ ဘူမိ၊ သူရော မဇ္ဈနှိကေ ဌိတော။|
      block |မာလုတာ စ န ဝါယန္တိ၊ ကာလော စေဝေတ္ထ မေဟိတိ။|
    count |၄၁|
      block |ပညတ္တမာသနမိဒံ၊ တဝတ္ထာယ မဟာမုနိ။|
      block |အနုကမ္ပံ ဥပါဒာယ၊ နိသီဒ မမ အာသနေ။|
    count |၄၂|
      block |နိသီဒိ တတ္ထ သမဏော၊ သုဒန္တော သုဒ္ဓမာနသော။|
      block |တဿ ပတ္တံ ဂဟေတွာန၊ ယထာရန္ဓံ အဒာသဟံ။|
    count |၄၃|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၄၄|
      block |တတ္ထ မေ သုကတံ ဗျမှံ၊ အာသနေန သုနိမ္မိတံ။|
      block |သဋ္ဌိယောဇနမုဗ္ဗေဓံ၊ တိံသယောဇနဝိတ္ထတံ။|
    count |၄၅|
      block |သောဏ္ဏမယာ မဏိမယာ၊ အထောပိ ဖလိကာမယာ။|
      block |လောဟိတင်္ဂမယာ စေဝ၊ ပလ္လင်္ကာ ဝိဝိဓာ မမ။|
    count |၄၆|
      block |တူလိကာ ဝိကတိကာဟိ၊ ကဋ္ဋိဿစိတ္တကာဟိ စ။|
      block |ဥဒ္ဒဧကန္တလောမီ စ၊ ပလ္လင်္ကာ မေ သုသဏ္ဌိတာ။|
    count |၄၇|
      block |ယဒာ ဣစ္ဆာမိ ဂမနံ၊ ဟာသခိဍ္ဍသမပ္ပိတာ။|
      block |သဟ ပလ္လင်္ကသေဋ္ဌေန၊ ဂစ္ဆာမိ မမ ပတ္ထိတံ။|
    count |၄၈|
      block |အသီတိ ဒေဝရာဇူနံ၊ မဟေသိတ္တမကာရယိံ။|
      block |သတ္တတိ စက္ကဝတ္တီနံ၊ မဟေသိတ္တမကာရယိံ။|
    count |၄၉|
      block |ဘဝါဘဝေ သံသရန္တီ၊ မဟာဘောဂံ လဘာမဟံ။|
      block |ဘောဂေ မေ ဦနတာ နတ္ထိ၊ ဧကာသနဿိဒံ ဖလံ။|
    count |၅၀|
      block |ဒုဝေ ဘဝေ သံသရာမိ၊ ဒေဝတ္တေ အထ မာနုသေ။|
      block |အညေ ဘဝေ န ဇာနာမိ၊ ဧကာသနဿိဒံ ဖလံ။|
    count |၅၁|
      block |ဒုဝေ ကုလေ ပဇာယာမိ၊ ခတ္တိယေ စာပိ ဗြာဟ္မဏေ။|
      block |ဥစ္စာကုလီနာ သဗ္ဗတ္ထ၊ ဧကာသနဿိဒံ ဖလံ။|
    count |၅၂|
      block |ဒောမနဿံ န ဇာနာမိ၊ စိတ္တသန္တာပနံ မမ။|
      block |ဝေဝဏ္ဏိယံ န ဇာနာမိ၊ ဧကာသနဿိဒံ ဖလံ။|
    count |၅၃|
      block |ဓာတိယော မံ ဥပဋ္ဌန္တိ၊ ခုဇ္ဇာ စေလာပိကာ ဗဟူ။|
      block |အင်္ကေန အင်္ကံ ဂစ္ဆာမိ၊ ဧကာသနဿိဒံ ဖလံ။|
    count |၅၄|
      block |အညာ နှာပေန္တိ ဘောဇေန္တိ၊ အညာ ရမေန္တိ မံ သဒာ။|
      block |အညာ ဂန္ဓံ ဝိလိမ္ပန္တိ၊ ဧကာသနဿိဒံ ဖလံ။|
    count |၅၅|
      block |မဏ္ဍပေ ရုက္ခမူလေ ဝါ၊ သုညာဂါရေ ဝသန္တိယာ။|
      block |မမ သင်္ကပ္ပမညာယ၊ ပလ္လင်္ကော ဥပတိဋ္ဌတိ။|
    count |၅၆|
      block |အယံ ပစ္ဆိမကော မယှံ၊ စရိမော ဝတ္တတေ ဘဝေါ။|
      block |အဇ္ဇာပိ ရဇ္ဇံ ဆဍ္ဍေတွာ၊ ပဗ္ဗဇိံ အနဂါရိယံ။|
    count |၅၇|
      block |သတသဟဿိတော ကပ္ပေ၊ ယံ ဒာနမဒဒိံ တဒာ။|
      block |ဒုဂ္ဂတိံ နာဘိဇာနာမိ၊ ဧကာသနဿိဒံ ဖလံ။|
    count |၅၈|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၅၉|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၆၀|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ဧကာသနဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ဧကာသနဒာယိကာထေရိယာပဒာနံ စတုတ္ထံ။|
  block |၅။ ပဉ္စဒီပဒာယိကာထေရီအပဒာနံ|
    count |၆၁|
      block |နဂရေ ဟံသဝတိယာ၊ စာရိကီ အာသဟံ တဒာ။|
      block |အာရာမေန စ အာရာမံ၊ စရာမိ ကုသလတ္ထိကာ။|
    count |၆၂|
      block |ကာဠပက္ခမှိ ဒိဝသေ၊ အဒ္ဒသံ ဗောဓိမုတ္တမံ။|
      block |တတ္ထ စိတ္တံ ပသာဒေတွာ၊ ဗောဓိမူလေ နိသီဒဟံ။|
    count |၆၃|
      block |ဂရုစိတ္တံ ဥပဋ္ဌေတွာ၊ သိရေ ကတွာန အဉ္ဇလိံ။|
      block |သောမနဿံ ပဝေဒေတွာ၊ ဧဝံ စိန္တေသိ တာဝဒေ။|
    count |၆၄|
      block |ယဒိ ဗုဒ္ဓေါ အမိတဂုဏော၊ အသမပ္ပဋိပုဂ္ဂလော။|
      block |ဒဿေတု ပါဋိဟီရံ မေ၊ ဗောဓိ ဩဘာသတု အယံ။|
    count |၆၅|
      block |သဟ အာဝဇ္ဇိတေ မယှံ၊ ဗောဓိ ပဇ္ဇလိ တာဝဒေ။|
      block |သဗ္ဗသောဏ္ဏမယာ အာသိ၊ ဒိသာ သဗ္ဗာ ဝိရောစတိ။|
    count |၆၆|
      block |သတ္တရတ္တိန္ဒိဝံ တတ္ထ၊ ဗောဓိမူလေ နိသီဒဟံ။|
      block |သတ္တမေ ဒိဝသေ ပတ္တေ၊ ဒီပပူဇံ အကာသဟံ။|
    count |၆၇|
      block |အာသနံ ပရိဝါရေတွာ၊ ပဉ္စ ဒီပါနိ ပဇ္ဇလုံ။|
      block |ယာဝ ဥဒေတိ သူရိယော၊ ဒီပါ မေ ပဇ္ဇလုံ တဒာ။|
    count |၆၈|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၆၉|
      block |တတ္ထ မေ သုကတံ ဗျမှံ၊ ပဉ္စဒီပါတိ ဝုစ္စတိ။|
      block |သဋ္ဌိယောဇနမုဗ္ဗေဓံ၊ တိံသယောဇနဝိတ္ထတံ။|
    count |၇၀|
      block |အသင်္ခိယာနိ ဒီပါနိ၊ ပရိဝါရေ ဇလိံသု မေ။|
      block |ယာဝတာ ဒေဝဘဝနံ၊ ဒီပါလောကေန ဇောတတိ။|
    count |၇၁|
      block |ပရမ္မုခါ နိသီဒိတွာ၊ ယဒိ ဣစ္ဆာမိ ပဿိတုံ။|
      block |ဥဒ္ဓံ အဓော စ တိရိယံ၊ သဗ္ဗံ ပဿာမိ စက္ခုနာ။|
    count |၇၂|
      block |ယာဝတာ အဘိကင်္ခါမိ၊ ဒဋ္ဌုံ သုဂတဒုဂ္ဂတေ။|
      block |တတ္ထ အာဝရဏံ နတ္ထိ၊ ရုက္ခေသု ပဗ္ဗတေသု ဝါ။|
    count |၇၃|
      block |အသီတိ ဒေဝရာဇူနံ၊ မဟေသိတ္တမကာရယိံ။|
      block |သတာနံ စက္ကဝတ္တီနံ၊ မဟေသိတ္တမကာရယိံ။|
    count |၇၄|
      block |ယံ ယံ ယောနုပပဇ္ဇာမိ၊ ဒေဝတ္တံ အထ မာနုသံ။|
      block |ဒီပသတသဟဿာနိ၊ ပရိဝါရေ ဇလန္တိ မေ။|
    count |၇၅|
      block |ဒေဝလောကာ စဝိတွာန၊ ဥပ္ပဇ္ဇိံ မာတုကုစ္ဆိယံ။|
      block |မာတုကုစ္ဆိဂတာ သန္တီ၊ အက္ခိ မေ န နိမီလတိ။|
    count |၇၆|
      block |ဒီပသတသဟဿာနိ၊ ပုညကမ္မသမင်္ဂိတာ။|
      block |ဇလန္တိ သူတိကာဂေဟေ၊ ပဉ္စဒီပါနိဒံ ဖလံ။|
    count |၇၇|
      block |ပစ္ဆိမေ ဘဝေ သမ္ပတ္တေ၊ မာနသံ ဝိနိဝတ္တယိံ။|
      block |အဇရာမတံ သီတိဘာဝံ၊ နိဗ္ဗာနံ ဖဿယိံ အဟံ။|
    count |၇၈|
      block |ဇာတိယာ သတ္တဝဿာဟံ၊ အရဟတ္တမပါပုဏိံ။|
      block |ဥပသမ္ပါဒယီ ဗုဒ္ဓေါ၊ ဂုဏမညာယ ဂေါတမော။|
    count |၇၉|
      block |မဏ္ဍပေ ရုက္ခမူလေ ဝါ၊ သုညာဂါရေ ဝသန္တိယာ။|
      block |သဒာ ပဇ္ဇလတေ ဒီပံ၊ ပဉ္စဒီပါနိဒံ ဖလံ။|
    count |၈၀|
      block |ဒိဗ္ဗစက္ခု ဝိသုဒ္ဓံ မေ၊ သမာဓိကုသလာ အဟံ။|
      block |အဘိညာပါရမိပ္ပတ္တာ၊ ပဉ္စဒီပါနိဒံ ဖလံ။|
    count |၈၁|
      block |သဗ္ဗဝေါသိတဝေါသာနာ၊ ကတကိစ္စာ အနာသဝါ။|
      block |ပဉ္စဒီပါ မဟာဝီရ၊ ပါဒေ ဝန္ဒာမိ စက္ခုမ။|
    count |၈၂|
      block |သတသဟဿိတော ကပ္ပေ၊ ယံ ဒီပမဒဒိံ တဒာ။|
      block |ဒုဂ္ဂတိံ နာဘိဇာနာမိ၊ ပဉ္စဒီပါနိဒံ ဖလံ။|
    count |၈၃|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၈၄|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၈၅|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ပဉ္စဒီပဒာယိကာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ပဉ္စဒီပဒာယိကာထေရိယာပဒာနံ ပဉ္စမံ။|
  block |၆။ နဠမာလိကာထေရီအပဒာနံ|
    count |၈၆|
      block |စန္ဒဘာဂါနဒီတီရေ၊ အဟောသိံ ကိန္နရီ တဒာ။|
      block |အဒ္ဒသံ ဝိရဇံ ဗုဒ္ဓံ၊ သယမ္ဘုံ အပရာဇိတံ။|
    count |၈၇|
      block |ပသန္နစိတ္တာ သုမနာ၊ ဝေဒဇာတာ ကတဉ္ဇလီ။|
      block |နဠမာလံ ဂဟေတွာန၊ သယမ္ဘုံ အဘိပူဇယိံ။|
    count |၈၈|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ ကိန္နရီဒေဟံ၊ တာဝတိံသမဂစ္ဆဟံ။|
    count |၈၉|
      block |ဆတ္တိံသဒေဝရာဇူနံ၊ မဟေသိတ္တမကာရယိံ။|
      block |မနသာ ပတ္ထိတံ မယှံ၊ နိဗ္ဗတ္တတိ ယထိစ္ဆိတံ။|
    count |၉၀|
      block |ဒသန္နံ စက္ကဝတ္တီနံ၊ မဟေသိတ္တမကာရယိံ။|
      block |ဩစိတတ္တာဝ ဟုတွာန၊ သံသရာမိ ဘဝေသွဟံ။|
    count |၉၁|
      block |ကုသလံ ဝိဇ္ဇတေ မယှံ၊ ပဗ္ဗဇိံ အနဂါရိယံ။|
      block |ပူဇာရဟာ အဟံ အဇ္ဇ၊ သကျပုတ္တဿ သာသနေ။|
    count |၉၂|
      block |ဝိသုဒ္ဓမနသာ အဇ္ဇ၊ အပေတမနပါပိကာ။|
      block |သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၉၃|
      block |စတုန္နဝုတိတော ကပ္ပေ၊ ယံ ဗုဒ္ဓမဘိပူဇယိံ။|
      block |ဒုဂ္ဂတိံ နာဘိဇာနာမိ၊ နဠမာလာယိဒံ ဖလံ။|
    count |၉၄|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၉၅|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၉၆|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ နဠမာလိကာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |နဠမာလိကာထေရိယာပဒာနံ ဆဋ္ဌံ။|
  block |၇။ မဟာပဇာပတိဂေါတမီထေရီအပဒာနံ|
    count |၉၇|
      block |ဧကဒာ လောကပဇ္ဇောတော၊ ဝေသာလိယံ မဟာဝနေ။|
      block |ကူဋာဂါရေ သုသာလာယံ၊ ဝသတေ နရသာရထိ။|
    count |၉၈|
      block |တဒာ ဇိနဿ မာတုစ္ဆာ၊ မဟာဂေါတမိ ဘိက္ခုနီ။|
      block |တဟိံ ကတေ ပုရေ ရမ္မေ၊ ဝသီ ဘိက္ခုနုပဿယေ။|
    count |၉၉|
      block |ဘိက္ခုနီဟိ ဝိမုတ္တာဟိ၊ သတေဟိ သဟ ပဉ္စဟိ။|
      block |ရဟောဂတာယ တဿေဝံ၊ စိတဿာသိ ဝိတက္ကိတံ။|
    count |၁၀၀|
      block |ဗုဒ္ဓဿ ပရိနိဗ္ဗာနံ၊ သာဝကဂ္ဂယုဂဿ ဝါ။|
      block |ရာဟုလာနန္ဒနန္ဒာနံ၊ နာဟံ လစ္ဆာမိ ပဿိတုံ။|
    count |၁၀၁|
      block |ဗုဒ္ဓဿ ပရိနိဗ္ဗာနာ၊ သာဝကဂ္ဂယုဂဿ ဝါ။|
      block |မဟာကဿပနန္ဒာနံ၊ အာနန္ဒရာဟုလာန စ။|
    count |၁၀၂|
      block |ပဋိကစ္စာယုသင်္ခါရံ၊ ဩသဇ္ဇိတွာန နိဗ္ဗုတိံ။|
      block |ဂစ္ဆေယျံ လောကနာထေန၊ အနုညာတာ မဟေသိနာ။|
    count |၁၀၃|
      block |တထာ ပဉ္စသတာနမ္ပိ၊ ဘိက္ခုနီနံ ဝိတက္ကိတံ။|
      block |အာသိ ခေမာဒိကာနမ္ပိ၊ ဧတဒေဝ ဝိတက္ကိတံ။|
    count |၁၀၄|
      block |ဘူမိစာလော တဒာ အာသိ၊ နာဒိတာ ဒေဝဒုန္ဒုဘီ။|
      block |ဥပဿယာဓိဝတ္ထာယော၊ ဒေဝတာ သောကပီဠိတာ။|
    count |၁၀၅|
      block |ဝိလပန္တာ သုကရုဏံ၊ တတ္ထဿူနိ ပဝတ္တယုံ။|
      block |မိတ္တာ ဘိက္ခုနိယော တာဟိ၊ ဥပဂန္တွာန ဂေါတမိံ။|
    count |၁၀၆|
      block |နိပစ္စ သိရသာ ပါဒေ၊ ဣဒံ ဝစနမဗြဝုံ။|
      block |တတ္ထ တောယလဝါသိတ္တာ၊ မယမယျေ ရဟောဂတာ။|
    count |၁၀၇|
      block |သာ စလာ စလိတာ ဘူမိ၊ နာဒိတာ ဒေဝဒုန္ဒုဘီ။|
      block |ပရိဒေဝါ စ သုယျန္တေ၊ ကိမတ္ထံ နူန ဂေါတမီ။|
    count |၁၀၈|
      block |တဒာ အဝေါစ သာ သဗ္ဗံ၊ ယထာပရိဝိတက္ကိတံ။|
      block |တာယောပိ သဗ္ဗာ အာဟံသု၊ ယထာပရိဝိတက္ကိတံ။|
    count |၁၀၉|
      block |ယဒိ တေ ရုစိတံ အယျေ၊ နိဗ္ဗာနံ ပရမံ သိဝံ။|
      block |နိဗ္ဗာယိဿာမ သဗ္ဗာပိ၊ ဗုဒ္ဓါနုညာယ သုဗ္ဗတေ။|
    count |၁၁၀|
      block |မယံ သဟာဝ နိက္ခန္တာ၊ ဃရာပိ စ ဘဝါပိ စ။|
      block |သဟာယေဝ ဂမိဿာမ၊ နိဗ္ဗာနံ ပဒမုတ္တမံ။|
    count |၁၁၁|
      block |နိဗ္ဗာနာယ ဝဇန္တီနံ၊ ကိံ ဝက္ခါမီတိ သာ ဝဒံ။|
      block |သဟ သဗ္ဗာဟိ နိဂ္ဂဉ္ဆိ၊ ဘိက္ခုနီနိလယာ တဒာ။|
    count |၁၁၂|
      block |ဥပဿယေ ယာဓိဝတ္ထာ၊ ဒေဝတာ တာ ခမန္တု မေ။|
      block |ဘိက္ခုနီနိလယဿေဒံ၊ ပစ္ဆိမံ ဒဿနံ မမ။|
    count |၁၁၃|
      block |န ဇရာ မစ္စု ဝါ ယတ္ထ၊ အပ္ပိယေဟိ သမာဂမော။|
      block |ပိယေဟိ န ဝိယောဂေါတ္ထိ၊ တံ ဝဇိဿံ အသင်္ခတံ။|
    count |၁၁၄|
      block |အဝီတရာဂါ တံ သုတွာ၊ ဝစနံ သုဂတောရသာ။|
      block |သောကဋ္ဋာ ပရိဒေဝိံသု၊ အဟော နော အပ္ပပုညတာ။|
    count |၁၁၅|
      block |ဘိက္ခုနီနိလယော သုညော၊ ဘူတော တာဟိ ဝိနာ အယံ။|
      block |ပဘာတေ ဝိယ တာရာယော၊ န ဒိဿန္တိ ဇိနောရသာ။|
    count |၁၁၆|
      block |နိဗ္ဗာနံ ဂေါတမီ ယာတိ၊ သတေဟိ သဟ ပဉ္စဟိ။|
      block |နဒီသတေဟိဝ သဟ၊ ဂင်္ဂါ ပဉ္စဟိ သာဂရံ။|
    count |၁၁၇|
      block |ရထိယာယ ဝဇန္တိယော၊ ဒိသွာ သဒ္ဓါ ဥပါသိကာ။|
      block |ဃရာ နိက္ခမ္မ ပါဒေသု၊ နိပစ္စ ဣဒမဗြဝုံ။|
    count |၁၁၈|
      block |ပသီဒဿု မဟာဘောဂေ၊ အနာထာယော ဝိဟာယ နော။|
      block |တယာ န ယုတ္တာ နိဗ္ဗာတုံ၊ ဣစ္ဆဋ္ဋာ ဝိလပိံသု တာ။|
    count |၁၁၉|
      block |တာသံ သောကပဟာနတ္ထံ၊ အဝေါစ မဓုရံ ဂိရံ။|
      block |ရုဒိတေန အလံ ပုတ္တာ၊ ဟာသကာလောယမဇ္ဇ ဝေါ။|
    count |၁၂၀|
      block |ပရိညာတံ မယာ ဒုက္ခံ၊ ဒုက္ခဟေတု ဝိဝဇ္ဇိတော။|
      block |နိရောဓော မေ သစ္ဆိကတော၊ မဂ္ဂေါ စာပိ သုဘာဝိတော။|
    stand |ပဌမံ ဘာဏဝါရံ။|
    count |၁၂၁|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ ဘဝနေတ္တိ သမူဟတာ။|
    count |၁၂၂|
      block |ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။|
      block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။|
    count |၁၂၃|
      block |ဗုဒ္ဓေါ တဿ စ သဒ္ဓမ္မော၊ အနူနော ယာဝ တိဋ္ဌတိ။|
      block |နိဗ္ဗာတုံ တာဝ ကာလော မေ၊ မာ မံ သောစထ ပုတ္တိကာ။|
    count |၁၂၄|
      block |ကောဏ္ဍညာနန္ဒနန္ဒာဒီ၊ တိဋ္ဌန္တိ ရာဟုလော ဇိနော။|
      block |သုခိတော သဟိတော သင်္ဃော၊ ဟတဒဗ္ဗာ စ တိတ္ထိယာ။|
    count |၁၂၅|
      block |ဩက္ကာကဝံသဿ ယသော၊ ဥဿိတော မာရမဒ္ဒနော။|
      block |နနု သမ္ပတိ ကာလော မေ၊ နိဗ္ဗာနတ္ထာယ ပုတ္တိကာ။|
    count |၁၂၆|
      block |စိရပ္ပဘုတိ ယံ မယှံ၊ ပတ္ထိတံ အဇ္ဇ သိဇ္ဈတေ။|
      block |အာနန္ဒဘေရိကာလောယံ၊ ကိံ ဝေါ အဿူဟိ ပုတ္တိကာ။|
    count |၁၂၇|
      block |သစေ မယိ ဒယာ အတ္ထိ၊ ယဒိ စတ္ထိ ကတညုတာ။|
      block |သဒ္ဓမ္မဋ္ဌိတိယာ သဗ္ဗာ၊ ကရောထ ဝီရိယံ ဒဠှံ။|
    count |၁၂၈|
      block |ထီနံ အဒာသိ ပဗ္ဗဇ္ဇံ၊ သမ္ဗုဒ္ဓေါ ယာစိတော မယာ။|
      block |တသ္မာ ယထာဟံ နန္ဒိဿံ၊ တထာ တမနုတိဋ္ဌထ။|
    count |၁၂၉|
      block |တာ ဧဝမနုသာသိတွာ၊ ဘိက္ခုနီဟိ ပုရက္ခတာ။|
      block |ဥပေစ္စ ဗုဒ္ဓံ ဝန္ဒိတွာ၊ ဣဒံ ဝစနမဗြဝိ။|
    count |၁၃၀|
      block |အဟံ သုဂတ တေ မာတာ၊ တွဉ္စ ဝီရ ပိတာ မမ။|
      block |သဒ္ဓမ္မသုခဒ နာထ၊ တယာ ဇာတာမှိ ဂေါတမ။|
    count |၁၃၁|
      block |သံဝဒ္ဓိတောယံ သုဂတ၊ ရူပကာယော မယာ တဝ။|
      block |အနိန္ဒိတော ဓမ္မကာယော၊ မမ သံဝဒ္ဓိတော တယာ။|
    count |၁၃၂|
      block |မုဟုတ္တံ တဏှာသမဏံ၊ ခီရံ တွံ ပါယိတော မယာ။|
      block |တယာဟံ သန္တမစ္စန္တံ၊ ဓမ္မခီရဉှိ ပါယိတာ။|
    count |၁၃၃|
      block |ဗန္ဓနာရက္ခနေ မယှံ၊ အဏဏော တွံ မဟာမုနေ။|
      block |ပုတ္တကာမာ ထိယော ယာစံ၊ လဘန္တိ တာဒိသံ သုတံ။|
    count |၁၃၄|
      block |မန္ဓာတာဒိနရိန္ဒာနံ၊ ယာ မာတာ သာ ဘဝဏ္ဏဝေ။|
      block |နိမုဂ္ဂါဟံ တယာ ပုတ္တ၊ တာရိတာ ဘဝသာဂရာ။|
    count |၁၃၅|
      block |ရညော မာတာ မဟေသီတိ၊ သုလဘံ နာမမိတ္ထိနံ။|
      block |ဗုဒ္ဓမာတာတိ ယံ နာမံ၊ ဧတံ ပရမဒုလ္လဘံ။|
    count |၁၃၆|
      block |တဉ္စ လဒ္ဓံ မဟာဝီရ၊ ပဏိဓာနံ မမံ တယာ။|
      block |အဏုကံ ဝါ မဟန္တံ ဝါ၊ တံ သဗ္ဗံ ပူရိတံ မယာ။|
    count |၁၃၇|
      block |ပရိနိဗ္ဗာတုမိစ္ဆာမိ၊ ဝိဟာယေမံ ကဠေဝရံ။|
      block |အနုဇာနာဟိ မေ ဝီရ၊ ဒုက္ခန္တကရ နာယက။|
    count |၁၃၈|
      block |စက္ကင်္ကုသဓဇာကိဏ္ဏေ၊ ပါဒေ ကမလကောမလေ။|
      block |ပသာရေဟိ ပဏာမံ တေ၊ ကရိဿံ ပုတ္တဥတ္တမေ။|
    count |၁၃၉|
      block |သုဝဏ္ဏရာသိသင်္ကာသံ၊ သရီရံ ကုရု ပါကဋံ။|
      block |ကတွာ ဒေဟံ သုဒိဋ္ဌံ တေ၊ သန္တိံ ဂစ္ဆာမိ နာယက။|
    count |၁၄၀|
      block |ဒွတ္တိံသလက္ခဏူပေတံ၊ သုပ္ပဘာလင်္ကတံ တနုံ။|
      block |သဉ္ဈာဃနာဝ ဗာလက္ကံ၊ မာတုစ္ဆံ ဒဿယီ ဇိနော။|
    count |၁၄၁|
      block |ဖုလ္လာရဝိန္ဒသံကာသေ၊ တရုဏာဒိစ္စသပ္ပဘေ။|
      block |စက္ကင်္ကိတေ ပါဒတလေ၊ တတော သာ သိရသာ ပတိ။|
    count |၁၄၂|
      block |ပဏမာမိ နရာဒိစ္စ၊ အာဒိစ္စကုလကေတုကံ။|
      block |ပစ္ဆိမေ မရဏေ မယှံ၊ န တံ ဣက္ခါမဟံ ပုနော။|
    count |၁၄၃|
      block |ဣတ္ထိယော နာမ လောကဂ္ဂ၊ သဗ္ဗဒောသာကရာ မတာ။|
      block |ယဒိ ကော စတ္ထိ ဒောသော မေ၊ ခမဿု ကရုဏာကရ။|
    count |၁၄၄|
      block |ဣတ္ထိကာနဉ္စ ပဗ္ဗဇ္ဇံ၊ ဟံ တံ ယာစိံ ပုနပ္ပုနံ။|
      block |တတ္ထ စေ အတ္ထိ ဒောသော မေ၊ တံ ခမဿု နရာသဘ။|
    count |၁၄၅|
      block |မယာ ဘိက္ခုနိယော ဝီရ၊ တဝါနုညာယ သာသိတာ။|
      block |တတြ စေ အတ္ထိ ဒုန္နီတံ၊ တံ ခမဿု ခမာဓိပ။|
    count |၁၄၆|
      block |အက္ခန္တေ နာမ ခန္တဗ္ဗံ၊ ကိံ ဘဝေ ဂုဏဘူသနေ။|
      block |ကိမုတ္တရံ တေ ဝက္ခါမိ၊ နိဗ္ဗာနာယ ဝဇန္တိယာ။|
    count |၁၄၇|
      block |သုဒ္ဓေ အနူနေ မမ ဘိက္ခုသင်္ဃေ၊ လောကာ ဣတော နိဿရိတုံ ခမန္တေ။|
      block |ပဘာတကာလေ ဗျသနင်္ဂတာနံ၊ ဒိသွာန နိယျာတိဝ စန္ဒလေခါ။|
    count |၁၄၈|
      block |တဒေတရာ ဘိက္ခုနိယော ဇိနဂ္ဂံ၊ တာရာဝ စန္ဒာနုဂတာ သုမေရုံ။|
      block |ပဒက္ခိဏံ ကစ္စ နိပစ္စ ပါဒေ၊ ဌိတာ မုခန္တံ သမုဒိက္ခမာနာ။|
    count |၁၄၉|
      block |န တိတ္တိပုဗ္ဗံ တဝ ဒဿနေန၊ စက္ခုံ န သောတံ တဝ ဘာသိတေန။|
      block |စိတ္တံ မမံ ကေဝလမေကမေဝ၊ ပပ္ပုယျ တံ ဓမ္မရသေန တိတ္တိ။|
    count |၁၅၀|
      block |နဒတော ပရိသာယံ တေ၊ ဝါဒိတဗ္ဗပဟာရိနော။|
      block |ယေ တေ ဒက္ခန္တိ ဝဒနံ၊ ဓညာ တေ နရပုင်္ဂဝ။|
    count |၁၅၁|
      block |ဒီဃင်္ဂုလီ တမ္ဗနခေ၊ သုဘေ အာယတပဏှိကေ။|
      block |ယေ ပါဒေ ပဏမိဿန္တိ၊ တေပိ ဓညာ ဂုဏန္ဓရ။|
    count |၁၅၂|
      block |မဓုရာနိ ပဟဋ္ဌာနိ၊ ဒောသဂ္ဃာနိ ဟိတာနိ စ။|
      block |ယေ တေ ဝါကျာနိ သုယျန္တိ၊ တေပိ ဓညာ နရုတ္တမ။|
    count |၁၅၃|
      block |ဓညာဟံ တေ မဟာဝီရ၊ ပါဒပူဇနတပ္ပရာ။|
      block |တိဏ္ဏသံသာရကန္တာရာ၊ သုဝါကျေန သိရီမတော။|
    count |၁၅၄|
      block |တတော သာ အနုသာဝေတွာ၊ ဘိက္ခုသင်္ဃမ္ပိ သုဗ္ဗတာ။|
      block |ရာဟုလာနန္ဒနန္ဒေ စ၊ ဝန္ဒိတွာ ဣဒမဗြဝိ။|
    count |၁၅၅|
      block |အာသီဝိသာလယသမေ၊ ရောဂါဝါသေ ကဠေဝရေ။|
      block |နိဗ္ဗိန္ဒာ ဒုက္ခသင်္ဃာဋေ၊ ဇရာမရဏဂေါစရေ။|
    count |၁၅၆|
      block |နာနာကလိမလာကိဏ္ဏေ၊ ပရာယတ္တေ နိရီဟကေ။|
      block |တေန နိဗ္ဗာတုမိစ္ဆာမိ၊ အနုမညထ ပုတ္တကာ။|
    count |၁၅၇|
      block |နန္ဒော ရာဟုလဘဒ္ဒော စ၊ ဝီတသောကာ နိရာသဝါ။|
      block |ဌိတာစလဋ္ဌိတိ ထိရာ၊ ဓမ္မတမနုစိန္တယုံ။|
    count |၁၅၈|
      block |ဓိရတ္ထု သင်္ခတံ လောလံ၊ အသာရံ ကဒလူပမံ။|
      block |မာယာမရီစိသဒိသံ၊ ဣတရံ အနဝဋ္ဌိတံ။|
    count |၁၅၉|
      block |ယတ္ထ နာမ ဇိနဿာယံ၊ မာတုစ္ဆာ ဗုဒ္ဓပေါသိကာ။|
      block |ဂေါတမီ နိဓနံ ယာတိ၊ အနိစ္စံ သဗ္ဗသင်္ခတံ။|
    count |၁၆၀|
      block |အာနန္ဒော စ တဒာ သေခေါ၊ သောကဋ္ဋော ဇိနဝစ္ဆလော။|
      block |တတ္ထဿူနိ ကရောန္တော သော၊ ကရုဏံ ပရိဒေဝတိ။|
    count |၁၆၁|
      block |ဟာ သန္တိံ ဂေါတမီ ယာတိ၊ နူန ဗုဒ္ဓေါပိ နိဗ္ဗုတိံ။|
      block |ဂစ္ဆတိ န စိရေနေဝ၊ အဂ္ဂိရိဝ နိရိန္ဓနော။|
    count |၁၆၂|
      block |ဧဝံ ဝိလာပမာနံ တံ၊ အာနန္ဒံ အာဟ ဂေါတမီ။|
      block |သုတသာဂရဂမ္ဘီရ၊ ဗုဒ္ဓေါပဋ္ဌာနတပ္ပရ။|
    count |၁၆၃|
      block |န ယုတ္တံ သောစိတုံ ပုတ္တ၊ ဟာသကာလေ ဥပဋ္ဌိတေ။|
      block |တယာ မေ သရဏံ ပုတ္တ၊ နိဗ္ဗာနံ တမုပါဂတံ။|
    count |၁၆၄|
      block |တယာ တာတ သမဇ္ဈိဋ္ဌော၊ ပဗ္ဗဇ္ဇံ အနုဇာနိ နော။|
      block |မာ ပုတ္တ ဝိမနော ဟောဟိ၊ သဖလော တေ ပရိဿမော။|
    count |၁၆၅|
      block |ယံ န ဒိဋ္ဌံ ပုရာဏေဟိ၊ တိတ္ထိကာစရိယေဟိပိ။|
      block |တံ ပဒံ သုကုမာရီဟိ၊ သတ္တဝဿာဟိ ဝေဒိတံ။|
    count |၁၆၆|
      block |ဗုဒ္ဓသာသနပါလေတ၊ ပစ္ဆိမံ ဒဿနံ တဝ။|
      block |တတ္ထ ဂစ္ဆာမဟံ ပုတ္တ၊ ဂတော ယတ္ထ န ဒိဿတေ။|
    count |၁၆၇|
      block |ကဒာစိ ဓမ္မံ ဒေသေန္တော၊ ခိပီ လောကဂ္ဂနာယကော။|
      block |တဒာဟံ အာသီသဝါစံ၊ အဝေါစံ အနုကမ္ပိကာ။|
    count |၁၆၈|
      block |စိရံ ဇီဝ မဟာဝီရ၊ ကပ္ပံ တိဋ္ဌ မဟာမုနေ။|
      block |သဗ္ဗလောကဿ အတ္ထာယ၊ ဘဝဿု အဇရာမရော။|
    count |၁၆၉|
      block |တံ တထာဝါဒိနိံ ဗုဒ္ဓေါ၊ မမံ သော ဧတဒဗြဝိ။|
      block |န ဟေဝံ ဝန္ဒိယာ ဗုဒ္ဓါ၊ ယထာ ဝန္ဒသိ ဂေါတမီ။|
    count |၁၇၀|
      block |ကထံ စရဟိ သဗ္ဗညူ၊ ဝန္ဒိတဗ္ဗာ တထာဂတာ။|
      block |ကထံ အဝန္ဒိယာ ဗုဒ္ဓါ၊ တံ မေ အက္ခါဟိ ပုစ္ဆိတော။|
    count |၁၇၁|
      block |အာရဒ္ဓဝီရိယေ ပဟိတတ္တေ၊ နိစ္စံ ဒဠှပရက္ကမေ။|
      block |သမဂ္ဂေ သာဝကေ ပဿ၊ ဧတံ ဗုဒ္ဓါနဝန္ဒနံ။|
    count |၁၇၂|
      block |တတော ဥပဿယံ ဂန္တွာ၊ ဧကိကာဟံ ဝိစိန္တယိံ။|
      block |သမဂ္ဂပရိသံ နာထော၊ ရောဓေသိ တိဘဝန္တဂေါ။|
    count |၁၇၃|
      block |ဟန္ဒာဟံ ပရိနိဗ္ဗိဿံ၊ မာ ဝိပတ္တိတမဒ္ဒသံ။|
      block |ဧဝါဟံ စိန္တယိတွာန၊ ဒိသွာန ဣသိသတ္တမံ။|
    count |၁၇၄|
      block |ပရိနိဗ္ဗာနကာလံ မေ၊ အာရောစေသိံ ဝိနာယကံ။|
      block |တတော သော သမနုညာသိ၊ ကာလံ ဇာနာဟိ ဂေါတမီ။|
    count |၁၇၅|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၁၇၆|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၁၇၇|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    count |၁၇၈|
      block |ထီနံ ဓမ္မာဘိသမယေ၊ ယေ ဗာလာ ဝိမတိံ ဂတာ။|
      block |တေသံ ဒိဋ္ဌိပ္ပဟာနတ္ထံ၊ ဣဒ္ဓိံ ဒဿေဟိ ဂေါတမီ။|
    count |၁၇၉|
      block |တဒာ နိပစ္စ သမ္ဗုဒ္ဓံ၊ ဥပ္ပတိတွာန အမ္ဗရံ။|
      block |ဣဒ္ဓီ အနေကာ ဒဿေသိ၊ ဗုဒ္ဓါနုညာယ ဂေါတမီ။|
    count |၁၈၀|
      block |ဧကိကာ ဗဟုဓာ အာသိ၊ ဗဟုကာ စေတိကာ တထာ။|
      block |အာဝိဘာဝံ တိရောဘာဝံ၊ တိရောကုဋ္ဋံ တိရောနဂံ။|
    count |၁၈၁|
      block |အသဇ္ဇမာနာ အဂမာ၊ ဘူမိယမ္ပိ နိမုဇ္ဇထ။|
      block |အဘိဇ္ဇမာနေ ဥဒကေ၊ အဂဉ္ဆိ မဟိယာ ယထာ။|
    count |၁၈၂|
      block |သကုဏီဝ တထာကာသေ၊ ပလ္လင်္ကေန ကမီ တဒာ။|
      block |ဝသံ ဝတ္တေသိ ကာယေန၊ ယာဝ ဗြဟ္မနိဝေသနံ။|
    count |၁၈၃|
      block |သိနေရုံ ဒဏ္ဍံ ကတွာန၊ ဆတ္တံ ကတွာ မဟာမဟိံ။|
      block |သမူလံ ပရိဝတ္တေတွာ၊ ဓာရယံ စင်္ကမီ နဘေ။|
    count |၁၈၄|
      block |ဆဿူရောဒယကာလေဝ၊ လောကဉ္စာကာသိ ဓူမိကံ။|
      block |ယုဂန္တေ ဝိယ လောကံ သာ၊ ဇာလာမာလာကုလံ အကာ။|
    count |၁၈၅|
      block |မုစလိန္ဒံ မဟာသေလံ၊ မေရုမူလနဒန္တရေ။|
      block |သာသပါရိဝ သဗ္ဗာနိ၊ ဧကေနဂ္ဂဟိ မုဋ္ဌိနာ။|
    count |၁၈၆|
      block |အင်္ဂုလဂ္ဂေန ဆာဒေသိ၊ ဘာကရံ သနိသာကရံ။|
      block |စန္ဒသူရသဟဿာနိ၊ အာဝေဠမိဝ ဓာရယိ။|
    count |၁၈၇|
      block |စတုသာဂရတောယာနိ၊ ဓာရယီ ဧကပါဏိနာ။|
      block |ယုဂန္တဇလဒာကာရံ၊ မဟာဝဿံ ပဝဿထ။|
    count |၁၈၈|
      block |စက္ကဝတ္တိံ သပရိသံ၊ မာပယီ သာ နဘတ္တလေ။|
      block |ဂရုဠံ ဒွိရဒံ သီဟံ၊ ဝိနဒန္တံ ပဒဿယိ။|
    count |၁၈၉|
      block |ဧကိကာ အဘိနိမ္မိတွာ၊ အပ္ပမေယျံ ဘိက္ခုနီဂဏံ။|
      block |ပုန အန္တရဓာပေတွာ၊ ဧကိကာ မုနိမဗြဝိ။|
    count |၁၉၀|
      block |မာတုစ္ဆာ တေ မဟာဝီရ၊ တဝ သာသနကာရိကာ။|
      block |အနုပ္ပတ္တာ သကံ အတ္ထံ၊ ပါဒေ ဝန္ဒာမိ စက္ခုမ။|
    count |၁၉၁|
      block |ဒဿေတွာ ဝိဝိဓာ ဣဒ္ဓီ၊ ဩရောဟိတွာ နဘတ္တလာ။|
      block |ဝန္ဒိတွာ လောကပဇ္ဇောတံ၊ ဧကမန္တံ နိသီဒိ သာ။|
    count |၁၉၂|
      block |သာ ဝီသဝဿသတိကာ၊ ဇာတိယာဟံ မဟာမုနေ။|
      block |အလမေတ္တာဝတာ ဝီရ၊ နိဗ္ဗာယိဿာမိ နာယက။|
    count |၁၉၃|
      block |တဒာတိဝိမှိတာ သဗ္ဗာ၊ ပရိသာ သာ ကတဉ္ဇလီ။|
      block |အဝေါစယျေ ကထံ အာသိ၊ အတုလိဒ္ဓိပရက္ကမာ။|
    count |၁၉၄|
      block |ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၁၉၅|
      block |တဒာဟံ ဟံသဝတိယံ၊ ဇာတာမစ္စကုလေ အဟုံ။|
      block |သဗ္ဗောပကာရသမ္ပန္နေ၊ ဣဒ္ဓေ ဖီတေ မဟဒ္ဓနေ။|
    count |၁၉၆|
      block |ကဒာစိ ပိတုနာ သဒ္ဓိံ၊ ဒာသိဂဏပုရက္ခတာ။|
      block |မဟတာ ပရိဝါရေန၊ တံ ဥပေစ္စ နရာသဘံ။|
    count |၁၉၇|
      block |ဝါသဝံ ဝိယ ဝဿန္တံ၊ ဓမ္မမေဃံ အနာသဝံ။|
      block |သရဒာဒိစ္စသဒိသံ၊ ရံသိဇာလသမုဇ္ဇလံ။|
    count |၁၉၈|
      block |ဒိသွာ စိတ္တံ ပသာဒေတွာ၊ သုတွာ စဿ သုဘာသိတံ။|
      block |မာတုစ္ဆံ ဘိက္ခုနိံ အဂ္ဂေ၊ ဌပေန္တံ နရနာယကံ။|
    count |၁၉၉|
      block |သုတွာ ဒတွာ မဟာဒာနံ၊ သတ္တာဟံ တဿ တာဒိနော။|
      block |သသင်္ဃဿ နရဂ္ဂဿ၊ ပစ္စယာနိ ဗဟူနိ စ။|
    count |၂၀၀|
      block |နိပစ္စ ပါဒမူလမှိ၊ တံ ဌာနမဘိပတ္ထယိံ။|
      block |တတော မဟာပရိသတိံ၊ အဝေါစ ဣသိသတ္တမော။|
    count |၂၀၁|
      block |ယာ သသင်္ဃံ အဘောဇေသိ၊ သတ္တာဟံ လောကနာယကံ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၂၀၂|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၂၀၃|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |ဂေါတမီ နာမ နာမေန၊ ဟေဿတိ သတ္ထု သာဝိကာ။|
    count |၂၀၄|
      block |တဿ ဗုဒ္ဓဿ မာတုစ္ဆာ၊ ဇီဝိတာပါဒိကာ အယံ။|
      block |ရတ္တညူနဉ္စ အဂ္ဂတ္တံ၊ ဘိက္ခုနီနံ လဘိဿတိ။|
    count |၂၀၅|
      block |တံ သုတွာန ပမောဒိတွာ၊ ယာဝဇီဝံ တဒာ ဇိနံ။|
      block |ပစ္စယေဟိ ဥပဋ္ဌိတွာ၊ တတော ကာလင်္ကတာ အဟံ။|
    count |၂၀၆|
      block |တာဝတိံသေသု ဒေဝေသု၊ သဗ္ဗကာမသမိဒ္ဓိသု။|
      block |နိဗ္ဗတ္တာ ဒသဟင်္ဂေဟိ၊ အညေ အဘိဘဝိံ အဟံ။|
    count |၂၀၇|
      block |ရူပသဒ္ဒေဟိ ဂန္ဓေဟိ၊ ရသေဟိ ဖုသနေဟိ စ။|
      block |အာယုနာပိ စ ဝဏ္ဏေန၊ သုခေန ယသသာပိ စ။|
    count |၂၀၈|
      block |တထေဝါဓိပတေယျေန၊ အဓိဂယှ ဝိရောစဟံ။|
      block |အဟောသိံ အမရိန္ဒဿ၊ မဟေသီ ဒယိတာ တဟိံ။|
    count |၂၀၉|
      block |သံသာရေ သံသရန္တီဟံ၊ ကမ္မဝါယုသမေရိတာ။|
      block |ကာသိဿ ရညော ဝိသယေ၊ အဇာယိံ ဒာသဂါမကေ။|
    count |၂၁၀|
      block |ပဉ္စဒာသသတာနူနာ၊ နိဝသန္တိ တဟိံ တဒာ။|
      block |သဗ္ဗေသံ တတ္ထ ယော ဇေဋ္ဌော၊ တဿ ဇာယာ အဟောသဟံ။|
    count |၂၁၁|
      block |သယမ္ဘုနော ပဉ္စသတာ၊ ဂါမံ ပိဏ္ဍာယ ပါဝိသုံ။|
      block |တေ ဒိသွာန အဟံ တုဋ္ဌာ၊ သဟ သဗ္ဗာဟိ ဣတ္ထိဘိ။|
    count |၂၁၂|
      block |ပူဂါ ဟုတွာဝ သဗ္ဗာယော၊ စတုမာသေ ဥပဋ္ဌဟုံ။|
      block |တိစီဝရာနိ ဒတွာန၊ သံသရိမှ သသာမိကာ။|
    count |၂၁၃|
      block |တတော စုတာ သဗ္ဗာပိ တာ၊ တာဝတိံသဂတာ မယံ။|
      block |ပစ္ဆိမေ စ ဘဝေ ဒာနိ၊ ဇာတာ ဒေဝဒဟေ ပုရေ။|
    count |၂၁၄|
      block |ပိတာ အဉ္ဇနသက္ကော မေ၊ မာတာ မမ သုလက္ခဏာ။|
      block |တတော ကပိလဝတ္ထုသ္မိံ၊ သုဒ္ဓေါဒနဃရံ ဂတာ။|
    count |၂၁၅|
      block |သေသာ သကျကုလေ ဇာတာ၊ သကျာနံ ဃရမာဂမုံ။|
      block |အဟံ ဝိသိဋ္ဌာ သဗ္ဗာသံ၊ ဇိနဿာပါဒိကာ အဟုံ။|
    count |၂၁၆|
      block |မမ ပုတ္တောဘိနိက္ခမ္မ၊ ဗုဒ္ဓေါ အာသိ ဝိနာယကော။|
      block |ပစ္ဆာဟံ ပဗ္ဗဇိတွာန၊ သတေဟိ သဟ ပဉ္စဟိ။|
    count |၂၁၇|
      block |သာကိယာနီဟိ ဓီရာဟိ၊ သဟ သန္တိသုခံ ဖုသိံ။|
      block |ယေ တဒာ ပုဗ္ဗဇာတိယံ၊ အမှာကံ အာသု သာမိနော။|
    count |၂၁၈|
      block |သဟပုညဿ ကတ္တာရော၊ မဟာသမယကာရကာ။|
      block |ဖုသိံသု အရဟတ္တံ တေ၊ သုဂတေနာနုကမ္ပိတာ။|
    count |၂၁၉|
      block |တဒေတရာ ဘိက္ခုနိယော၊ အာရုဟိံသု နဘတ္တလံ။|
      block |သံဂတာ ဝိယ တာရာယော၊ ဝိရောစိံသု မဟိဒ္ဓိကာ။|
    count |၂၂၀|
      block |ဣဒ္ဓီ အနေကာ ဒဿေသုံ၊ ပိဠန္ဓဝိကတိံ ယထာ။|
      block |ကမ္မာရော ကနကဿေဝ၊ ကမ္မညဿ သုသိက္ခိတော။|
    count |၂၂၁|
      block |ဒဿေတွာ ပါဋိဟီရာနိ၊ ဝိစိတ္တာနိ ဗဟူနိ စ။|
      block |တောသေတွာ ဝါဒိပဝရံ၊ မုနိံ သပရိသံ တဒာ။|
    count |၂၂၂|
      block |ဩရောဟိတွာန ဂဂနာ၊ ဝန္ဒိတွာ ဣသိသတ္တမံ။|
      block |အနုညာတာ နရဂ္ဂေန၊ ယထာဌာနေ နိသီဒိသုံ။|
    count |၂၂၃|
      block |အဟောနုကမ္ပိကာ အမှံ၊ သဗ္ဗာသံ စိရ ဂေါတမီ။|
      block |ဝါသိတာ တဝ ပုညေဟိ၊ ပတ္တာ နော အာသဝက္ခယံ။|
    count |၂၂၄|
      block |ကိလေသာ ဈာပိတာ အမှံ၊ ဘဝါ သဗ္ဗေ သမူဟတာ။|
      block |နာဂီဝ ဗန္ဓနံ ဆေတွာ၊ ဝိဟရာမ အနာသဝါ။|
    count |၂၂၅|
      block |သွာဂတံ ဝတ နော အာသိ၊ ဗုဒ္ဓသေဋ္ဌဿ သန္တိကေ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။|
    count |၂၂၆|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    count |၂၂၇|
      block |ဣဒ္ဓီသု စ ဝသီ ဟောမ၊ ဒိဗ္ဗာယ သောတဓာတုယာ။|
      block |စေတောပရိယဉာဏဿ၊ ဝသီ ဟောမ မဟာမုနေ။|
    count |၂၂၈|
      block |ပုဗ္ဗေနိဝါသံ ဇာနာမ၊ ဒိဗ္ဗစက္ခု ဝိသောဓိတံ။|
      block |သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၂၂၉|
      block |အတ္ထေ ဓမ္မေ စ နေရုတ္တေ၊ ပဋိဘာနေ စ ဝိဇ္ဇတိ။|
      block |ဉာဏံ အမှံ မဟာဝီရ၊ ဥပ္ပန္နံ တဝ သန္တိကေ။|
    count |၂၃၀|
      block |အသ္မာဘိ ပရိစိဏ္ဏောသိ၊ မေတ္တစိတ္တာဟိ နာယက။|
      block |အနုဇာနာဟိ သဗ္ဗာသံ၊ နိဗ္ဗာနာယ မဟာမုနေ။|
    count |၂၃၁|
      block |နိဗ္ဗာယိဿာမ ဣစ္စေဝံ၊ ကိံ ဝက္ခါမိ ဝဒန္တိယော။|
      block |ယဿ ဒာနိ စ ဝေါ ကာလံ၊ မညထာတိ ဇိနောဗြဝိ။|
    count |၂၃၂|
      block |ဂေါတမီအာဒိကာ တာယော၊ တဒာ ဘိက္ခုနိယော ဇိနံ။|
      block |ဝန္ဒိတွာ အာသနာ တမှာ၊ ဝုဋ္ဌာယ အဂမိံသု တာ။|
    count |၂၃၃|
      block |မဟတာ ဇနကာယေန၊ သဟ လောကဂ္ဂနာယကော။|
      block |အနုသံယာယီ သော ဝီရော၊ မာတုစ္ဆံ ယာဝကောဋ္ဌကံ။|
    count |၂၃၄|
      block |တဒာ နိပတိ ပါဒေသု၊ ဂေါတမီ လောကဗန္ဓုနော။|
      block |သဟေဝ တာဟိ သဗ္ဗာဟိ၊ ပစ္ဆိမံ ပါဒဝန္ဒနံ။|
    count |၂၃၅|
      block |ဣဒံ ပစ္ဆိမကံ မယှံ၊ လောကနာထဿ ဒဿနံ။|
      block |န ပုနော အမတာကာရံ၊ ပဿိဿာမိ မုခံ တဝ။|
    count |၂၃၆|
      block |န စ မေ ဝန္ဒနံ ဝီရ၊ တဝ ပါဒေ သုကောမလေ။|
      block |သမ္ဖုသိဿတိ လောကဂ္ဂ၊ အဇ္ဇ ဂစ္ဆာမိ နိဗ္ဗုတိံ။|
    count |၂၃၇|
      block |ရူပေန ကိံ တဝါနေန၊ ဒိဋ္ဌေ ဓမ္မေ ယထာတထေ။|
      block |သဗ္ဗံ သင်္ခတမေဝေတံ၊ အနဿာသိကမိတ္တရံ။|
    count |၂၃၈|
      block |သာ သဟ တာဟိ ဂန္တွာန၊ ဘိက္ခုနုပဿယံ သကံ။|
      block |အဍ္ဎပလ္လင်္ကမာဘုဇ္ဇ၊ နိသီဒိ ပရမာသနေ။|
    count |၂၃၉|
      block |တဒာ ဥပါသိကာ တတ္ထ၊ ဗုဒ္ဓသာသနဝစ္ဆလာ။|
      block |တဿာ ပဝတ္တိံ သုတွာန၊ ဥပေသုံ ပါဒဝန္ဒိကာ။|
    count |၂၄၀|
      block |ကရေဟိ ဥရံ ပဟန္တာ၊ ဆိန္နမူလာ ယထာ လတာ။|
      block |ရောဒန္တာ ကရုဏံ ရဝံ၊ သောကဋ္ဋာ ဘူမိပါတိတာ။|
    count |၂၄၁|
      block |မာ နော သရဏဒေ နာထေ၊ ဝိဟာယ ဂမိ နိဗ္ဗုတိံ။|
      block |နိပတိတွာန ယာစာမ၊ သဗ္ဗာယော သိရသာ မယံ။|
    count |၂၄၂|
      block |ယာ ပဓာနတမာ တာသံ၊ သဒ္ဓါ ပညာ ဥပါသိကာ။|
      block |တဿာ သီသံ ပမဇ္ဇန္တီ၊ ဣဒံ ဝစနမဗြဝိ။|
    count |၂၄၃|
      block |အလံ ပုတ္တာ ဝိသာဒေန၊ မာရပါသာနုဝတ္တိနာ။|
      block |အနိစ္စံ သင်္ခတံ သဗ္ဗံ၊ ဝိယောဂန္တံ စလာစလံ။|
    count |၂၄၄|
      block |တတော သာ တာ ဝိသဇ္ဇိတွာ၊ ပဌမံ ဈာနမုတ္တမံ။|
      block |ဒုတိယဉ္စ တတိယဉ္စ၊ သမာပဇ္ဇိ စတုတ္ထကံ။|
    count |၂၄၅|
      block |အာကာသာယတနဉ္စေဝ၊ ဝိညာဏာယတနံ တထာ။|
      block |အာကိဉ္စံ နေဝသညဉ္စ၊ သမာပဇ္ဇိ ယထာက္ကမံ။|
    count |၂၄၆|
      block |ပဋိလောမေန ဈာနာနိ၊ သမာပဇ္ဇိတ္ထ ဂေါတမီ။|
      block |ယာဝတာ ပဌမံ ဈာနံ၊ တတော ယာဝစတုတ္ထကံ။|
    count |၂၄၇|
      block |တတော ဝုဋ္ဌာယ နိဗ္ဗာယိ၊ ဒီပစ္စီဝ နိရာသဝါ။|
      block |ဘူမိစာလော မဟာ အာသိ၊ နဘသာ ဝိဇ္ဇုတာ ပတိ။|
    count |၂၄၈|
      block |ပနာဒိတာ ဒုန္ဒုဘိယော၊ ပရိဒေဝိံသု ဒေဝတာ။|
      block |ပုပ္ဖဝုဋ္ဌီ စ ဂဂနာ၊ အဘိဝဿထ မေဒနိံ။|
    count |၂၄၉|
      block |ကမ္ပိတော မေရုရာဇာပိ၊ ရင်္ဂမဇ္ဈေ ယထာ နဋော။|
      block |သောကေန စာတိဒီနောဝ ဝိရဝေါ အာသိ သာဂရော။|
    count |၂၅၀|
      block |ဒေဝါ နာဂါသုရာ ဗြဟ္မာ၊ သံဝိဂ္ဂါဟိံသု တင်္ခဏေ။|
      block |အနိစ္စာ ဝတ သင်္ခါရာ၊ ယထာယံ ဝိလယံ ဂတာ။|
    count |၂၅၁|
      block |ယာ စေ မံ ပရိဝါရိံသု၊ သတ္ထု သာသနကာရိကာ။|
      block |တာယောပိ အနုပါဒာနာ၊ ဒီပစ္စိ ဝိယ နိဗ္ဗုတာ။|
    count |၂၅၂|
      block |ဟာ ယောဂါ ဝိပ္ပယောဂန္တာ၊ ဟာနိစ္စံ သဗ္ဗသင်္ခတံ။|
      block |ဟာ ဇီဝိတံ ဝိနာသန္တံ၊ ဣစ္စာသိ ပရိဒေဝနာ။|
    count |၂၅၃|
      block |တတော ဒေဝါ စ ဗြဟ္မာ စ၊ လောကဓမ္မာနုဝတ္တနံ။|
      block |ကာလာနုရူပံ ကုဗ္ဗန္တိ၊ ဥပေတွာ ဣသိသတ္တမံ။|
    count |၂၅၄|
      block |တဒာ အာမန္တယီ သတ္ထာ၊ အာနန္ဒံ သုတသာဂရံ။|
      block |ဂစ္ဆာနန္ဒ နိဝေဒေဟိ၊ ဘိက္ခူနံ မာတု နိဗ္ဗုတိံ။|
    count |၂၅၅|
      block |တဒာနန္ဒော နိရာနန္ဒော၊ အဿုနာ ပုဏ္ဏလောစနော။|
      block |ဂဂ္ဂရေန သရေနာဟ၊ သမာဂစ္ဆန္တု ဘိက္ခဝေါ။|
    count |၂၅၆|
      block |ပုဗ္ဗဒက္ခိဏပစ္ဆာသု၊ ဥတ္တရာယ စ သန္တိကေ။|
      block |သုဏန္တု ဘာသိတံ မယှံ၊ ဘိက္ခဝေါ သုဂတောရသာ။|
    count |၂၅၇|
      block |ယာ ဝဍ္ဎယိ ပယတ္တေန၊ သရီရံ ပစ္ဆိမံ မုနေ။|
      block |သာ ဂေါတမီ ဂတာ သန္တိံ၊ တာရာဝ သူရိယောဒယေ။|
    count |၂၅၈|
      block |ဗုဒ္ဓမာတာတိ ပညတ္တိံ၊ ဌပယိတွာ ဂတာသမံ။|
      block |န ယတ္ထ ပဉ္စနေတ္တောပိ၊ ဂတိံ ဒက္ခတိ နာယကော။|
    count |၂၅၉|
      block |ယဿတ္ထိ သုဂတေ သဒ္ဓါ၊ ယော စ ပိယော မဟာမုနေ။|
      block |ဗုဒ္ဓမာတုဿ သက္ကာရံ၊ ကရောတု သုဂတောရသော။|
    count |၂၆၀|
      block |သုဒူရဋ္ဌာပိ တံ သုတွာ၊ သီဃမာဂစ္ဆု ဘိက္ခဝေါ။|
      block |ကေစိ ဗုဒ္ဓါနုဘာဝေန၊ ကေစိ ဣဒ္ဓီသု ကောဝိဒာ။|
    count |၂၆၁|
      block |ကူဋာဂါရဝရေ ရမ္မေ၊ သဗ္ဗသောဏ္ဏမယေ သုဘေ။|
      block |မဉ္စကံ သမာရောပေသုံ၊ ယတ္ထ သုတ္တာသိ ဂေါတမီ။|
    count |၂၆၂|
      block |စတ္တာရော လောကပါလာ တေ၊ အံသေဟိ သမဓာရယုံ။|
      block |သေသာ သက္ကာဒိကာ ဒေဝါ၊ ကူဋာဂါရေ သမဂ္ဂဟုံ။|
    count |၂၆၃|
      block |ကူဋာဂါရာနိ သဗ္ဗာနိ၊ အာသုံ ပဉ္စသတာနိပိ။|
      block |သရဒာဒိစ္စဝဏ္ဏာနိ၊ ဝိဿကမ္မကတာနိ ဟိ။|
    count |၂၆၄|
      block |သဗ္ဗာ တာပိ ဘိက္ခုနိယော၊ အာသုံ မဉ္စေသု သာယိတာ။|
      block |ဒေဝါနံ ခန္ဓမာရုဠှာ၊ နိယျန္တိ အနုပုဗ္ဗသော။|
    count |၂၆၅|
      block |သဗ္ဗသော ဆာဒိတံ အာသိ၊ ဝိတာနေန နဘတ္တလံ။|
      block |သတာရာ စန္ဒသူရာ စ၊ လဉ္ဆိတာ ကနကာမယာ။|
    count |၂၆၆|
      block |ပဋာကာ ဥဿိတာနေကာ၊ ဝိတတာ ပုပ္ဖကဉ္စုကာ။|
      block |ဩဂတာကာသပဒုမာ၊ မဟိယာ ပုပ္ဖမုဂ္ဂတံ။|
    count |၂၆၇|
      block |ဒဿန္တိ စန္ဒသူရိယာ၊ ပဇ္ဇလန္တိ စ တာရကာ။|
      block |မဇ္ဈံ ဂတောပိ စာဒိစ္စော၊ န တာပေသိ သသီ ယထာ။|
    count |၂၆၈|
      block |ဒေဝါ ဒိဗ္ဗေဟိ ဂန္ဓေဟိ၊ မာလေဟိ သုရဘီဟိ စ။|
      block |ဝါဒိတေဟိ စ နစ္စေဟိ၊ သင်္ဂီတီဟိ စ ပူဇယုံ။|
    count |၂၆၉|
      block |နာဂါသုရာ စ ဗြဟ္မာနော၊ ယထာသတ္တိ ယထာဗလံ။|
      block |ပူဇယိံသု စ နိယျန္တိံ၊ နိဗ္ဗုတံ ဗုဒ္ဓမာတရံ။|
    count |၂၇၀|
      block |သဗ္ဗာယော ပုရတော နီတာ၊ နိဗ္ဗုတာ သုဂတောရသာ။|
      block |ဂေါတမီ နိယျတေ ပစ္ဆာ၊ သက္ကတာ ဗုဒ္ဓပေါသိကာ။|
    count |၂၇၁|
      block |ပုရတော ဒေဝမနုဇာ၊ သနာဂါသုရဗြဟ္မကာ။|
      block |ပစ္ဆာ သသာဝကော ဗုဒ္ဓေါ၊ ပူဇတ္ထံ ယာတိ မာတုယာ။|
    count |၂၇၂|
      block |ဗုဒ္ဓဿ ပရိနိဗ္ဗာနံ၊ နေဒိသံ အာသိ ယာဒိသံ။|
      block |ဂေါတမီပရိနိဗ္ဗာနံ၊ အတေဝစ္ဆရိယံ အဟု။|
    count |၂၇၃|
      block |ဗုဒ္ဓေါ ဗုဒ္ဓဿ နိဗ္ဗာနေ၊ နောပဋိယာဒိ ဘိက္ခဝေါ။|
      block |ဗုဒ္ဓေါ ဂေါတမိနိဗ္ဗာနေ၊ သာရိပုတ္တာဒိကာ တထာ။|
    count |၂၇၄|
      block |စိတကာနိ ကရိတွာန၊ သဗ္ဗဂန္ဓမယာနိ တေ။|
      block |ဂန္ဓစုဏ္ဏပကိဏ္ဏာနိ၊ ဈာပယိံသု စ တာ တဟိံ။|
    count |၂၇၅|
      block |သေသဘာဂါနိ ဍယှိံသု၊ အဋ္ဌီ သေသာနိ သဗ္ဗသော။|
      block |အာနန္ဒော စ တဒာဝေါစ၊ သံဝေဂဇနကံ ဝစော။|
    count |၂၇၆|
      block |ဂေါတမီ နိဓနံ ယာတာ၊ ဍယှဉ္စဿာ သရီရကံ။|
      block |သင်္ကေတံ ဗုဒ္ဓနိဗ္ဗာနံ၊ န စိရေန ဘဝိဿတိ။|
    count |၂၇၇|
      block |တတော ဂေါတမိဓာတူနိ၊ တဿာ ပတ္တဂတာနိ သော။|
      block |ဥပနာမေသိ နာထဿ၊ အာနန္ဒော ဗုဒ္ဓစောဒိတော။|
    count |၂၇၈|
      block |ပါဏိနာ တာနိ ပဂ္ဂယှ၊ အဝေါစ ဣသိသတ္တမော။|
      block |မဟတော သာရဝန္တဿ၊ ယထာ ရုက္ခဿ တိဋ္ဌတော။|
    count |၂၇၉|
      block |ယော သော မဟတ္တရော ခန္ဓော၊ ပလုဇ္ဇေယျ အနိစ္စတာ။|
      block |တထာ ဘိက္ခုနိသင်္ဃဿ၊ ဂေါတမီ ပရိနိဗ္ဗုတာ။|
    count |၂၈၀|
      block |အဟော အစ္ဆရိယံ မယှံ၊ နိဗ္ဗုတာယပိ မာတုယာ။|
      block |သရီရမတ္တသေသာယ၊ နတ္ထိ သောကပရိဒ္ဒဝေါ။|
    count |၂၈၁|
      block |န သောစိယာ ပရေသံ သာ၊ တိဏ္ဏသံသာရသာဂရာ။|
      block |ပရိဝဇ္ဇိတသန္တာပါ၊ သီတိဘူတာ သုနိဗ္ဗုတာ။|
    count |၂၈၂|
      block |ပဏ္ဍိတာသိ မဟာပညာ၊ ပုထုပညာ တထေဝ စ။|
      block |ရတ္တညူ ဘိက္ခုနီနံ သာ၊ ဧဝံ ဓာရေထ ဘိက္ခဝေါ။|
    count |၂၈၃|
      block |ဣဒ္ဓီသု စ ဝသီ အာသိ၊ ဒိဗ္ဗာယ သောတဓာတုယာ။|
      block |စေတောပရိယဉာဏဿ၊ ဝသီ အာသိ စ ဂေါတမီ။|
    count |၂၈၄|
      block |ပုဗ္ဗေနိဝါသမညာသိ၊ ဒိဗ္ဗစက္ခု ဝိသောဓိတံ။|
      block |သဗ္ဗာသဝပရိက္ခီဏာ၊ နတ္ထိ တဿာ ပုနဗ္ဘဝေါ။|
    count |၂၈၅|
      block |အတ္ထဓမ္မနိရုတ္တီသု၊ ပဋိဘာနေ တထေဝ စ။|
      block |ပရိသုဒ္ဓံ အဟု ဉာဏံ၊ တသ္မာ သောစနိယာ န သာ။|
    count |၂၈၆|
      block |အယောဃနဟတဿေဝ၊ ဇလတော ဇာတဝေဒဿ။|
      block |အနုပုဗ္ဗူပသန္တဿ၊ ယထာ န ဉာယတေ ဂတိ။|
    count |၂၈၇|
      block |ဧဝံ သမ္မာ ဝိမုတ္တာနံ၊ ကာမဗန္ဓောဃတာရိနံ။|
      block |ပညာပေတုံ ဂတိ နတ္ထိ၊ ပတ္တာနံ အစလံ သုခံ။|
    count |၂၈၈|
      block |အတ္တဒီပါ တတော ဟောထ၊ သတိပဋ္ဌာနဂေါစရာ။|
      block |ဘာဝေတွာ သတ္တဗောဇ္ဈင်္ဂေ၊ ဒုက္ခဿန္တံ ကရိဿထ။|
    block |ဣတ္ထံ သုဒံ မဟာပဇာပတိဂေါတမီ ဣမာ ဂါထာယော အဘာသိတ္ထာတိ။|
    stand |မဟာပဇာပတိဂေါတမီထေရိယာပဒာနံ သတ္တမံ။|
  block |၈။ ခေမာထေရီအပဒာနံ|
    count |၂၈၉|
      block |ပဒုမုတ္တရော နာမ ဇိနော၊ သဗ္ဗဓမ္မေသု စက္ခုမာ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၂၉၀|
      block |တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။|
      block |နာနာရတနပဇ္ဇောတေ၊ မဟာသုခသမပ္ပိတာ။|
    count |၂၉၁|
      block |ဥပေတွာ တံ မဟာဝီရံ၊ အဿောသိံ ဓမ္မဒေသနံ။|
      block |တတော ဇာတပ္ပသာဒာဟံ၊ ဥပေမိ သရဏံ ဇိနံ။|
    count |၂၉၂|
      block |မာတရံ ပိတရံ စာဟံ၊ အာယာစိတွာ ဝိနာယကံ။|
      block |နိမန္တယိတွာ သတ္တာဟံ၊ ဘောဇယိံ သဟသာဝကံ။|
    count |၂၉၃|
      block |အတိက္ကန္တေ စ သတ္တာဟေ၊ မဟာပညာနမုတ္တမံ။|
      block |ဘိက္ခုနိံ ဧတဒဂ္ဂမှိ၊ ဌပေသိ နရသာရထိ။|
    count |၂၉၄|
      block |တံ သုတွာ မုဒိတာ ဟုတွာ၊ ပုနော တဿ မဟေသိနော။|
      block |ကာရံ ကတွာန တံ ဌာနံ၊ ပဏိပစ္စ ပဏီဒဟိံ။|
    count |၂၉၅|
      block |တတော မမ ဇိနော အာဟ၊ သိဇ္ဈတံ ပဏိဓီ တဝ။|
      block |သသင်္ဃေ မေ ကတံ ကာရံ၊ အပ္ပမေယျဖလံ တယာ။|
    count |၂၉၆|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၂၉၇|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |ဧတဒဂ္ဂမနုပ္ပတ္တာ၊ ခေမာ နာမ ဘဝိဿတိ။|
    count |၂၉၈|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသူပဂါ အဟံ။|
    count |၂၉၉|
      block |တတော စုတာ ယာမမဂံ၊ တတောဟံ တုသိတံ ဂတာ။|
      block |တတော စ နိမ္မာနရတိံ၊ ဝသဝတ္တိပုရံ တတော။|
    count |၃၀၀|
      block |ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။|
      block |တတ္ထ တတ္ထေဝ ရာဇူနံ၊ မဟေသိတ္တမကာရယိံ။|
    count |၃၀၁|
      block |တတော စုတာ မနုဿတ္တေ၊ ရာဇူနံ စက္ကဝတ္တိနံ။|
      block |မဏ္ဍလီနဉ္စ ရာဇူနံ၊ မဟေသိတ္တမကာရယိံ။|
    count |၃၀၂|
      block |သမ္ပတ္တိံ အနုဘောတွာန၊ ဒေဝေသု မနုဇေသု စ။|
      block |သဗ္ဗတ္ထ သုခိတာ ဟုတွာ၊ နေကကပ္ပေသု သံသရိံ။|
    count |၃၀၃|
      block |ဧကနဝုတိတော ကပ္ပေ၊ ဝိပဿီ လောကနာယကော။|
      block |ဥပ္ပဇ္ဇိ စာရုဒဿနော၊ သဗ္ဗဓမ္မဝိပဿကော။|
    count |၃၀၄|
      block |တမဟံ လောကနာယကံ၊ ဥပေတွာ နရသာရထိံ။|
      block |ဓမ္မံ ဘဏိတံ သုတွာန၊ ပဗ္ဗဇိံ အနဂါရိယံ။|
    count |၃၀၅|
      block |ဒသဝဿသဟဿာနိ၊ တဿ ဝီရဿ သာသနေ။|
      block |ဗြဟ္မစရိယံ စရိတွာန၊ ယုတ္တယောဂါ ဗဟုဿုတာ။|
    count |၃၀၆|
      block |ပစ္စယာကာရကုသလာ၊ စတုသစ္စဝိသာရဒာ။|
      block |နိပုဏာ စိတ္တကထိကာ၊ သတ္ထုသာသနကာရိကာ။|
    count |၃၀၇|
      block |တတော စုတာဟံ တုသိတံ၊ ဥပပန္နာ ယသဿိနီ။|
      block |အဘိဘောမိ တဟိံ အညေ၊ ဗြဟ္မစာရီဖလေနဟံ။|
    count |၃၀၈|
      block |ယတ္ထ ယတ္ထူပပန္နာဟံ၊ မဟာဘောဂါ မဟဒ္ဓနာ။|
      block |မေဓာဝိနီ သီလဝတီ၊ ဝိနီတပရိသာပိ စ။|
    count |၃၀၉|
      block |ဘဝါမိ တေန ကမ္မေန၊ ယောဂေန ဇိနသာသနေ။|
      block |သဗ္ဗာ သမ္ပတ္တိယော မယှံ၊ သုလဘာ မနသော ပိယာ။|
    count |၃၁၀|
      block |ယောပိ မေ ဘဝတေ ဘတ္တာ၊ ယတ္ထ ယတ္ထ ဂတာယပိ။|
      block |ဝိမာနေတိ န မံ ကောစိ၊ ပဋိပတ္တိဗလေန မေ။|
    count |၃၁၁|
      block |ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။|
      block |နာမေန ကောဏာဂမနော၊ ဥပ္ပဇ္ဇိ ဝဒတံ ဝရော။|
    count |၃၁၂|
      block |တဒာ ဟိ ဗာရာဏသိယံ၊ သုသမိဒ္ဓကုလပ္ပဇာ။|
      block |ဓနဉ္ဇာနီ သုမေဓာ စ၊ အဟမ္ပိ စ တယော ဇနာ။|
    count |၃၁၃|
      block |သင်္ဃာရာမမဒာသိမှ၊ ဒာနသဟာယိကာ ပုရေ။|
      block |သင်္ဃဿ စ ဝိဟာရမ္ပိ၊ ဥဒ္ဒိဿ ကာရိကာ မယံ။|
    count |၃၁၄|
      block |တတော စုတာ မယံ သဗ္ဗာ၊ တာဝတိံသူပဂါ အဟုံ။|
      block |ယသသာ အဂ္ဂတံ ပတ္တာ၊ မနုဿေသု တထေဝ စ။|
    count |၃၁၅|
      block |ဣမသ္မိံယေဝ ကပ္ပမှိ၊ ဗြဟ္မဗန္ဓု မဟာယသော။|
      block |ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။|
    count |၃၁၆|
      block |ဥပဋ္ဌာကော မဟေသိဿ၊ တဒာ အာသိ နရိဿရော။|
      block |ကာသိရာဇာ ကိကီ နာမ၊ ဗာရာဏသိပုရုတ္တမေ။|
    count |၃၁၇|
      block |တဿာသိံ ဇေဋ္ဌိကာ ဓီတာ၊ သမဏီ ဣတိ ဝိဿုတာ။|
      block |ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။|
    count |၃၁၈|
      block |အနုဇာနိ န နော တာတော၊ အဂါရေဝ တဒာ မယံ။|
      block |ဝီသဝဿသဟဿာနိ၊ ဝိစရိမှ အတန္ဒိတာ။|
    count |၃၁၉|
      block |ကောမာရိဗြဟ္မစရိယံ၊ ရာဇကညာ သုခေဓိတာ။|
      block |ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။|
    count |၃၂၀|
      block |သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။|
      block |ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။|
    count |၃၂၁|
      block |အဟံ ဥပ္ပလဝဏ္ဏာ စ၊ ပဋာစာရာ စ ကုဏ္ဍလာ။|
      block |ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။|
    count |၃၂၂|
      block |ကဒာစိ သော နရာဒိစ္စော၊ ဓမ္မံ ဒေသေသိ အဗ္ဘုတံ။|
      block |မဟာနိဒာနသုတ္တန္တံ၊ သုတွာ တံ ပရိယာပုဏိံ။|
    count |၃၂၃|
      block |တေဟိ ကမ္မေဟိ သုကတေဟိ၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၃၂၄|
      block |ပစ္ဆိမေ စ ဘဝေ ဒာနိ၊ သာကလာယ ပုရုတ္တမေ။|
      block |ရညော မဒ္ဒဿ ဓီတာမှိ၊ မနာပါ ဒယိတာ ပိယာ။|
    count |၃၂၅|
      block |သဟ မေ ဇာတမတ္တမှိ၊ ခေမံ တမှိ ပုရေ အဟု။|
      block |တတော ခေမာတိ နာမံ မေ၊ ဂုဏတော ဥပပဇ္ဇထ။|
    count |၃၂၆|
      block |ယဒာဟံ ယောဗ္ဗနံ ပတ္တာ၊ ရူပလာဝညဘူသိတာ။|
      block |တဒာ အဒာသိ မံ တာတော၊ ဗိမ္ဗိသာရဿ ရာဇိနော။|
    count |၃၂၇|
      block |တဿာဟံ သုပ္ပိယာ အာသိံ၊ ရူပကေ လာယနေ ရတာ။|
      block |ရူပါနံ ဒောသဝါဒီတိ၊ န ဥပေသိံ မဟာဒယံ။|
    count |၃၂၈|
      block |ဗိမ္ဗိသာရော တဒာ ရာဇာ၊ မမာနုဂ္ဂဟဗုဒ္ဓိယာ။|
      block |ဝဏ္ဏယိတွာ ဝေဠုဝနံ၊ ဂါယကေ ဂါပယီ မမံ။|
    count |၃၂၉|
      block |ရမ္မံ ဝေဠုဝနံ ယေန၊ န ဒိဋ္ဌံ သုဂတာလယံ။|
      block |န တေန နန္ဒနံ ဒိဋ္ဌံ၊ ဣတိ မညာမသေ မယံ။|
    count |၃၃၀|
      block |ယေန ဝေဠုဝနံ ဒိဋ္ဌံ၊ နရနန္ဒနနန္ဒနံ။|
      block |သုဒိဋ္ဌံ နန္ဒနံ တေန၊ အမရိန္ဒသုနန္ဒနံ။|
    count |၃၃၁|
      block |ဝိဟာယ နန္ဒနံ ဒေဝါ၊ ဩတရိတွာ မဟီတလံ။|
      block |ရမ္မံ ဝေဠုဝနံ ဒိသွာ၊ န တပ္ပန္တိ သုဝိမှိတာ။|
    count |၃၃၂|
      block |ရာဇပုညေန နိဗ္ဗတ္တံ၊ ဗုဒ္ဓပုညေန ဘူသိတံ။|
      block |ကော ဝတ္တာ တဿ နိဿေသံ၊ ဝနဿ ဂုဏသဉ္စယံ။|
    count |၃၃၃|
      block |တံ သုတွာ ဝနသမိဒ္ဓံ၊ မမ သောတမနောဟရံ။|
      block |ဒဋ္ဌုကာမာ တမုယျာနံ၊ ရညော အာရောစယိံ တဒာ။|
    count |၃၃၄|
      block |မဟတာ ပရိဝါရေန၊ တဒာ စ သော မဟီပတိ။|
      block |မံ ပေသေသိ တမုယျာနံ၊ ဒဿနာယ သမုဿုကံ။|
    count |၃၃၅|
      block |ဂစ္ဆ ပဿ မဟာဘောဂေ၊ ဝနံ နေတ္တရသာယနံ။|
      block |ယံ သဒာ ဘာတိ သိရိယာ၊ သုဂတာဘာနုရဉ္ဇိတံ။|
    count |၃၃၆|
      block |ယဒာ စ ပိဏ္ဍာယ မုနိ၊ ဂိရိဗ္ဗဇပုရုတ္တမံ။|
      block |ပဝိဋ္ဌောဟံ တဒာယေဝ၊ ဝနံ ဒဋ္ဌုမုပါဂမိံ။|
    count |၃၃၇|
      block |တဒာ တံ ဖုလ္လဝိပိနံ၊ နာနာဘမရကူဇိတံ။|
      block |ကောကိလာဂီတသဟိတံ၊ မယူရဂဏနစ္စိတံ။|
    count |၃၃၈|
      block |အပ္ပသဒ္ဒမနာကိဏ္ဏံ၊ နာနာစင်္ကမဘူသိတံ။|
      block |ကုဋိမဏ္ဍပသင်္ကိဏ္ဏံ၊ ယောဂီဝရဝိရာဇိတံ။|
    count |၃၃၉|
      block |ဝိစရန္တီ အမညိဿံ၊ သဖလံ နယနံ မမ။|
      block |တတ္ထာပိ တရုဏံ ဘိက္ခုံ၊ ယုတ္တံ ဒိသွာ ဝိစိန္တယိံ။|
    count |၃၄၀|
      block |ဤဒိသေ ဝိပိနေ ရမ္မေ၊ ဌိတောယံ နဝယောဗ္ဗနေ။|
      block |ဝသန္တမိဝ ကန္တေန၊ ရူပေန စ သမနွိတော။|
    count |၃၄၁|
      block |နိသိန္နော ရုက္ခမူလမှိ၊ မုဏ္ဍော သင်္ဃာဋိပါရုတော။|
      block |ဈာယတေ ဝတယံ ဘိက္ခု၊ ဟိတွာ ဝိသယဇံ ရတိံ။|
    count |၃၄၂|
      block |နနု နာမ ဂဟဋ္ဌေန၊ ကာမံ ဘုတွာ ယထာသုခံ။|
      block |ပစ္ဆာ ဇိဏ္ဏေန ဓမ္မောယံ၊ စရိတဗ္ဗော သုဘဒ္ဒကော။|
    count |၃၄၃|
      block |သုညကန္တိ ဝိဒိတွာန၊ ဂန္ဓဂေဟံ ဇိနာလယံ။|
      block |ဥပေတွာ ဇိနမဒ္ဒက္ခံ၊ ဥဒယန္တံဝ ဘာကရံ။|
    count |၃၄၄|
      block |ဧကကံ သုခမာသီနံ၊ ဗီဇမာနံ ဝရိတ္ထိယာ။|
      block |ဒိသွာနေဝံ ဝိစိန္တေသိံ၊ နာယံ လူခေါ နရာသဘော။|
    count |၃၄၅|
      block |သာ ကညာ ကနကာဘာသာ၊ ပဒုမာနနလောစနာ။|
      block |ဗိမ္ဗောဋ္ဌီ ကုန္ဒဒသနာ၊ မနောနေတ္တရသာယနာ။|
    count |၃၄၆|
      block |ဟေမဒောလာဘသဝနာ၊ ကလိကာကာရသုတ္ထနီ။|
      block |ဝေဒိမဇ္ဈာဝ သုဿောဏီ၊ ရမ္ဘောရု စာရုဘူသနာ။|
    count |၃၄၇|
      block |ရတ္တံသကုပသံဗျာနာ၊ နီလမဋ္ဌနိဝါသနာ။|
      block |အတပ္ပနေယျရူပေန၊ ဟာသဘာဝသမနွိတာ။|
    count |၃၄၈|
      block |ဒိသွာ တမေဝံ စိန္တေသိံ၊ အဟောယမဘိရူပိနီ။|
      block |န မယာနေန နေတ္တေန၊ ဒိဋ္ဌပုဗ္ဗာ ကုဒာစနံ။|
    count |၃၄၉|
      block |တတော ဇရာဘိဘူတာ သာ၊ ဝိဝဏ္ဏာ ဝိကတာနနာ။|
      block |ဘိန္နဒန္တာ သေတသိရာ၊ သလာလာ ဝဒနာသုစိ။|
    count |၃၅၀|
      block |သင်္ခိတ္တကဏ္ဏာ သေတက္ခီ၊ လမ္ဗာသုဘပယောဓရာ။|
      block |ဝလိဝိတတသဗ္ဗင်္ဂီ၊ သိရာဝိတတဒေဟိနီ။|
    count |၃၅၁|
      block |နတင်္ဂါ ဒဏ္ဍဒုတိယာ၊ ဥပ္ဖာသုလိကတာ ကိသာ။|
      block |ပဝေဓမာနာ ပတိတာ၊ နိဿသန္တီ မုဟုံ မုဟုံ။|
    count |၃၅၂|
      block |တတော မေ အာသိ သံဝေဂေါ၊ အဗ္ဘုတော လောမဟံသနော။|
      block |ဓိရတ္ထု ရူပံ အသုစိံ၊ ရမန္တေ ယတ္ထ ဗာလိသာ။|
    count |၃၅၃|
      block |တဒာ မဟာကာရုဏိကော၊ ဒိသွာ သံဝိဂ္ဂမာနသံ။|
      block |ဥဒဂ္ဂစိတ္တော သုဂတော၊ ဣမာ ဂါထာ အဘာသထ။|
    count |၃၅၄|
      block |အာတုရံ အသုစိံ ပူတိံ၊ ပဿ ခေမေ သမုဿယံ။|
      block |ဥဂ္ဃရန္တံ ပဂ္ဃရန္တံ၊ ဗာလာနံ အဘိနန္ဒိတံ။|
    count |၃၅၅|
      block |အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။|
      block |သတိ ကာယဂတာ တျတ္ထု၊ နိဗ္ဗိဒာ ဗဟုလာ ဘဝ။|
    count |၃၅၆|
      block |ယထာ ဣဒံ တထာ ဧတံ၊ ယထာ ဧတံ တထာ ဣဒံ။|
      block |အဇ္ဈတ္တဉ္စ ဗဟိဒ္ဓါ စ၊ ကာယေ ဆန္ဒံ ဝိရာဇယ။|
    count |၃၅၇|
      block |အနိမိတ္တဉ္စ ဘာဝေဟိ၊ မာနာနုသယမုဇ္ဇဟ။|
      block |တတော မာနာဘိသမယာ၊ ဥပသန္တာ စရိဿသိ။|
    count |၃၅၈|
      block |ယေ ရာဂရတ္တာနုပတန္တိ သောတံ၊ သယံ ကတံ မက္ကဋကောဝ ဇာလံ။|
      block |ဧတမ္ပိ ဆေတွာန ပရိဗ္ဗဇန္တိ၊ န ပေက္ခိနော ကာမသုခံ ပဟာယ။|
    count |၃၅၉|
      block |တတော ကလ္လိတစိတ္တံ မံ၊ ဉတွာန နရသာရထိ။|
      block |မဟာနိဒာနံ ဒေသေသိ၊ သုတ္တန္တံ ဝိနယာယ မေ။|
    count |၃၆၀|
      block |သုတွာ သုတ္တန္တသေဋ္ဌံ တံ၊ ပုဗ္ဗသညမနုဿရိံ။|
      block |တတ္ထ ဌိတာဝဟံ သန္တီ၊ ဓမ္မစက္ခုံ ဝိသောဓယိံ။|
    count |၃၆၁|
      block |နိပတိတွာ မဟေသိဿ၊ ပါဒမူလမှိ တာဝဒေ။|
      block |အစ္စယံ ဒေသနတ္ထာယ၊ ဣဒံ ဝစနမဗြဝိံ။|
    count |၃၆၂|
      block |နမော တေ သဗ္ဗဒဿာဝီ၊ နမော တေ ကရုဏာကရ။|
      block |နမော တေ တိဏ္ဏသံသာရ၊ နမော တေ အမတံ ဒဒ။|
    count |၃၆၃|
      block |ဒိဋ္ဌိဂဟနပက္ခန္ဒာ၊ ကာမရာဂဝိမောဟိတာ။|
      block |တယာ သမ္မာ ဥပါယေန၊ ဝိနီတာ ဝိနယေ ရတာ။|
    count |၃၆၄|
      block |အဒဿနေန ဝိဘောဂါ၊ တာဒိသာနံ မဟေသိနံ။|
      block |အနုဘောန္တိ မဟာဒုက္ခံ၊ သတ္တာ သံသာရသာဂရေ။|
    count |၃၆၅|
      block |ယဒာဟံ လောကသရဏံ၊ အရဏံ အရဏန္တဂုံ။|
      block |နာဒ္ဒသာမိ အဒူရဋ္ဌံ၊ ဒေသယာမိ တမစ္စယံ။|
    count |၃၆၆|
      block |မဟာဟိတံ ဝရဒဒံ၊ အဟိတောတိ ဝိသင်္ကိတာ။|
      block |နောပေသိံ ရူပနိရတာ၊ ဒေသယာမိ တမစ္စယံ။|
    count |၃၆၇|
      block |တဒာ မဓုရနိဂ္ဃောသော၊ မဟာကာရုဏိကော ဇိနော။|
      block |အဝေါစ တိဋ္ဌ ခေမေတိ၊ သိဉ္စန္တော အမတေန မံ။|
    count |၃၆၈|
      block |တဒာ ပဏမျ သိရသာ၊ ကတွာ စ နံ ပဒက္ခိဏံ။|
      block |ဂန္တွာ ဒိသွာ နရပတိံ၊ ဣဒံ ဝစနမဗြဝိံ။|
    count |၃၆၉|
      block |အဟော သမ္မာ ဥပါယော တေ၊ စိန္တိတောယမရိန္ဒမ။|
      block |ဝနဒဿနကာမာယ၊ ဒိဋ္ဌော နိဗ္ဗာနတော မုနိ။|
    count |၃၇၀|
      block |ယဒိ တေ ရုစ္စတေ ရာဇ၊ သာသနေ တဿ တာဒိနော။|
      block |ပဗ္ဗဇိဿာမိ ရူပေဟံ၊ နိဗ္ဗိန္နာ မုနိဝါဏိနာ။|
    stand |ဒုတိယံ ဘာဏဝါရံ။|
    count |၃၇၁|
      block |အဉ္ဇလိံ ပဂ္ဂဟေတွာန၊ တဒာဟ သ မဟီပတိ။|
      block |အနုဇာနာမိ တေ ဘဒ္ဒေ၊ ပဗ္ဗဇ္ဇာ တဝ သိဇ္ဈတု။|
    count |၃၇၂|
      block |ပဗ္ဗဇိတွာ တဒာ စာဟံ၊ အဒ္ဓမာသေ ဥပဋ္ဌိတေ။|
      block |ဒီပေါဒယဉ္စ ဘေဒဉ္စ၊ ဒိသွာ သံဝိဂ္ဂမာနသာ။|
    count |၃၇၃|
      block |နိဗ္ဗိန္နာ သဗ္ဗသင်္ခါရေ၊ ပစ္စယာကာရကောဝိဒာ။|
      block |စတုရောဃေ အတိက္ကမ္မ၊ အရဟတ္တမပါပုဏိံ။|
    count |၃၇၄|
      block |ဣဒ္ဓီသု စ ဝသီ အာသိံ၊ ဒိဗ္ဗာယ သောတဓာတုယာ။|
      block |စေတောပရိယဉာဏဿ၊ ဝသီ စာပိ ဘဝါမဟံ။|
    count |၃၇၅|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၃၇၆|
      block |အတ္ထဓမ္မနိရုတ္တီသု၊ ပဋိဘာနေ တထေဝ စ။|
      block |ပရိသုဒ္ဓံ မမ ဉာဏံ၊ ဥပ္ပန္နံ ဗုဒ္ဓသာသနေ။|
    count |၃၇၇|
      block |ကုသလာဟံ ဝိသုဒ္ဓီသု၊ ကထာဝတ္ထုဝိသာရဒာ။|
      block |အဘိဓမ္မနယညူ စ၊ ဝသိပ္ပတ္တာမှိ သာသနေ။|
    count |၃၇၈|
      block |တတော တောရဏဝတ္ထုသ္မိံ၊ ရညာ ကောသလသာမိနာ။|
      block |ပုစ္ဆိတာ နိပုဏေ ပဉှေ၊ ဗျာကရောန္တီ ယထာတထံ။|
    count |၃၇၉|
      block |တဒာ သ ရာဇာ သုဂတံ၊ ဥပသင်္ကမ္မ ပုစ္ဆထ။|
      block |တထေဝ ဗုဒ္ဓေါ ဗျာကာသိ၊ ယထာ တေ ဗျာကတာ မယာ။|
    count |၃၈၀|
      block |ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။|
      block |မဟာပညာနမဂ္ဂါတိ၊ ဘိက္ခုနီနံ နရုတ္တမော။|
    count |၃၈၁|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၃၈၂|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၃၈၃|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ခေမာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ခေမာထေရိယာပဒာနံ အဋ္ဌမံ။|
  block |၉။ ဥပ္ပလဝဏ္ဏာထေရီအပဒာနံ|
    count |၃၈၄|
      block |ဘိက္ခုနီ ဥပ္ပလဝဏ္ဏာ၊ ဣဒ္ဓိယာ ပါရမိံ ဂတာ။|
      block |ဝန္ဒိတွာ သတ္ထုနော ပါဒေ၊ ဣဒံ ဝစနမဗြဝိ။|
    count |၃၈၅|
      block |နိတ္ထိဏ္ဏာ ဇာတိသံသာရံ၊ ပတ္တာဟံ အစလံ ပဒံ။|
      block |သဗ္ဗဒုက္ခံ မယာ ခီဏံ၊ အာရောစေမိ မဟာမုနိ။|
    count |၃၈၆|
      block |ယာဝတာ ပရိသာ အတ္ထိ၊ ပသန္နာ ဇိနသာသနေ။|
      block |ယဿာ စ မေပရာဓောတ္ထိ၊ ခမန္တု ဇိနသမ္မုခါ။|
    count |၃၈၇|
      block |သံသာရေ သံသရန္တိယာ၊ ခလိတံ မေ သစေ ဘဝေ။|
      block |အာရောစေမိ မဟာဝီရ၊ အပရာဓံ ခမဿု တံ။|
    count |၃၈၈|
      block |ဣဒ္ဓိဉ္စာပိ နိဒဿေဟိ၊ မမ သာသနကာရိကေ။|
      block |စတဿော ပရိသာ အဇ္ဇ၊ ကင်္ခံ ဆိန္ဒာဟိ ယာဝတာ။|
    count |၃၈၉|
      block |ဓီတာ တုယှံ မဟာဝီရ၊ ပညဝန္တ ဇုတိန္ဓရ။|
      block |ဗဟုဉ္စ ဒုက္ကရံ ကမ္မံ၊ ကတံ မေ အတိဒုက္ကရံ။|
    count |၃၉၀|
      block |ဥပ္ပလဿေဝ မေ ဝဏ္ဏော၊ နာမေနုပ္ပလနာမိကာ။|
      block |သာဝိကာ တေ မဟာဝီရ၊ ပါဒေ ဝန္ဒာမိ စက္ခုမ။|
    count |၃၉၁|
      block |ရာဟုလော စ အဟဉ္စေဝ၊ နေကဇာတိသတေ ဗဟူ။|
      block |ဧကသ္မိံ သမ္ဘဝေ ဇာတာ၊ သမာနဆန္ဒမာနသာ။|
    count |၃၉၂|
      block |နိဗ္ဗတ္တိ ဧကတော ဟောတိ၊ ဇာတိယာပိ စ ဧကတော။|
      block |ပစ္ဆိမေ ဘဝေ သမ္ပတ္တေ၊ ဥဘောပိ နာနာသမ္ဘဝါ။|
    count |၃၉၃|
      block |ပုတ္တော စ ရာဟုလော နာမ၊ ဓီတာ ဥပ္ပလသဝှယာ။|
      block |ပဿ ဝီရ မမံ ဣဒ္ဓိံ၊ ဗလံ ဒဿေမိ သတ္ထုနော။|
    count |၃၉၄|
      block |မဟာသမုဒ္ဒေ စတုရော၊ ပက္ခိပိ ဟတ္ထပါတိယံ။|
      block |တေလံ ဟတ္ထဂတဉ္စေဝ၊ ခိဍ္ဍော ကောမာရကော ယထာ။|
    count |၃၉၅|
      block |ဥဗ္ဗတ္တယိတွာ ပထဝိံ၊ ပက္ခိပိ ဟတ္ထပါတိယံ။|
      block |စိတ္တံ မုဉ္ဇံ ယထာ နာမ၊ လုဉ္စိ ကောမာရကော ယုဝါ။|
    count |၃၉၆|
      block |စက္ကဝါဠသမံ ပါဏိံ၊ ဆာဒယိတွာန မတ္ထကေ။|
      block |ဝဿာပေတွာန ဖုသိတံ၊ နာနာဝဏ္ဏံ ပုနပ္ပုနံ။|
    count |၃၉၇|
      block |ဘူမိံ ဥဒုက္ခလံ ကတွာ၊ ဓညံ ကတွာန သက္ခရံ။|
      block |သိနေရုံ မုသလံ ကတွာ၊ မဒ္ဒိ ကောမာရိကာ ယထာ။|
    count |၃၉၈|
      block |ဓီတာဟံ ဗုဒ္ဓသေဋ္ဌဿ၊ နာမေနုပ္ပလသဝှယာ။|
      block |အဘိညာသု ဝသီဘူတာ၊ တဝ သာသနကာရိကာ။|
    count |၃၉၉|
      block |နာနာဝိကုဗ္ဗနံ ကတွာ၊ ဒဿေတွာ လောကနာယကံ။|
      block |နာမဂေါတ္တဉ္စ သာဝေတွာ၊ ပါဒေ ဝန္ဒာမိ စက္ခုမ။|
    count |၄၀၀|
      block |ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။|
      block |စေတောပရိယဉာဏဿ၊ ဝသီ ဟောမိ မဟာမုနေ။|
    count |၄၀၁|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၄၀၂|
      block |အတ္ထဓမ္မနိရုတ္တီသု၊ ပဋိဘာနေ တထေဝ စ။|
      block |ဉာဏံ မေ ဝိမလံ သုဒ္ဓံ၊ သဘာဝေန မဟေသိနော။|
    count |၄၀၃|
      block |ပုရိမာနံ ဇိနဂ္ဂါနံ၊ သင်္ဂမံ တေ နိဒဿိတံ။|
      block |အဓိကာရံ ဗဟုံ မယှံ၊ တုယှတ္ထာယ မဟာမုနိ။|
    count |၄၀၄|
      block |ယံ မယာ ပူရိတံ ကမ္မံ၊ ကုသလံ သရ မေ မုနိ။|
      block |တဝတ္ထာယ မဟာဝီရ၊ ပုညံ ဥပစိတံ မယာ။|
    count |၄၀၅|
      block |အဘဗ္ဗဋ္ဌာနေ ဝဇ္ဇေတွာ၊ ဝါရယန္တီ အနာစရံ။|
      block |တဝတ္ထာယ မဟာဝီရ၊ စတ္တံ မေ ဇီဝိတုတ္တမံ။|
    count |၄၀၆|
      block |ဒသကောဋိသဟဿာနိ၊ အဒာသိံ မမ ဇီဝိတံ။|
      block |ပရိစ္စတ္တာ စ မေ ဟောမိ၊ တဝတ္ထာယ မဟာမုနိ။|
    count |၄၀၇|
      block |တဒာတိဝိမှိတာ သဗ္ဗာ၊ သိရသာဝ ကတဉ္ဇလီ။|
      block |အဝေါစယျေ ကထံ အာသိ၊ အတုလိဒ္ဓိပရက္ကမာ။|
    count |၄၀၈|
      block |သတသဟဿိတော ကပ္ပေ၊ နာဂကညာ အဟံ တဒာ။|
      block |ဝိမလာ နာမ နာမေန၊ ကညာနံ သာဓုသမ္မတာ။|
    count |၄၀၉|
      block |မဟောရဂေါ မဟာနာဂေါ၊ ပသန္နော ဇိနသာသနေ။|
      block |ပဒုမုတ္တရံ မဟာတေဇံ၊ နိမန္တေသိ သသာဝကံ။|
    count |၄၁၀|
      block |ရတနမယံ မဏ္ဍပံ၊ ပလ္လင်္ကံ ရတနာမယံ။|
      block |ရတနံ ဝါလုကာကိဏ္ဏံ၊ ဥပဘောဂံ ရတနာမယံ။|
    count |၄၁၁|
      block |မဂ္ဂဉ္စ ပဋိယာဒေသိ၊ ရတနဒ္ဓဇဘူသိတံ။|
      block |ပစ္စုဂ္ဂန္တွာန သမ္ဗုဒ္ဓံ၊ ဝဇ္ဇန္တော တူရိယေဟိ သော။|
    count |၄၁၂|
      block |ပရိသာဟိ စ စတူဟိ၊ ပရိဝုတော လောကနာယကော။|
      block |မဟောရဂဿ ဘဝနေ၊ နိသီဒိ ပရမာသနေ။|
    count |၄၁၃|
      block |အန္နံ ပါနံ ခါဒနီယံ၊ ဘောဇနဉ္စ မဟာရဟံ။|
      block |ဝရံ ဝရဉ္စ ပါဒာသိ၊ နာဂရာဇာ မဟာယသံ။|
    count |၄၁၄|
      block |ဘုဉ္ဇိတွာန သမ္ဗုဒ္ဓေါ၊ ပတ္တံ ဓောဝိတွာ ယောနိသော။|
      block |အနုမောဒနီယံကာသိ၊ နာဂကညာ မဟိဒ္ဓိကာ။|
    count |၄၁၅|
      block |သဗ္ဗညုံ ဖုလ္လိတံ ဒိသွာ၊ နာဂကညာ မဟာယသံ။|
      block |ပသန္နံ သတ္ထုနော စိတ္တံ၊ သုနိဗန္ဓဉ္စ မာနသံ။|
    count |၄၁၆|
      block |မမဉ္စ စိတ္တမညာယ၊ ဇလဇုတ္တမနာမကော။|
      block |တသ္မိံ ခဏေ မဟာဝီရော၊ ဘိက္ခုနိံ ဒဿယိဒ္ဓိယာ။|
    count |၄၁၇|
      block |ဣဒ္ဓီ အနေကာ ဒဿေသိ၊ ဘိက္ခုနီ သာ ဝိသာရဒာ။|
      block |ပမောဒိတာ ဝေဒဇာတာ၊ သတ္ထာရံ ဣဒမဗြဝိ။|
    count |၄၁၈|
      block |အဒ္ဒသာဟံ ဣမံ ဣဒ္ဓိံ၊ သုမနံ ဣတရာယပိ။|
      block |ကထံ အဟောသိ သာ ဝီရ၊ ဣဒ္ဓိယာ သုဝိသာရဒာ။|
    count |၄၁၉|
      block |ဩရသာ မုခတော ဇာတာ၊ ဓီတာ မမ မဟိဒ္ဓိကာ။|
      block |မမာနုသာသနိကရာ၊ ဣဒ္ဓိယာ သုဝိသာရဒာ။|
    count |၄၂၀|
      block |ဗုဒ္ဓဿ ဝစနံ သုတွာ၊ ဧဝံ ပတ္ထေသဟံ တဒာ။|
      block |အဟမ္ပိ တာဒိသာ ဟောမိ၊ ဣဒ္ဓိယာ သုဝိသာရဒာ။|
    count |၄၂၁|
      block |ပမောဒိတာဟံ သုမနာ၊ ပတ္ထေ ဥတ္တမမာနသာ။|
      block |အနာဂတမှိ အဒ္ဓါနေ၊ ဤဒိသာ ဟောမိ နာယက။|
    count |၄၂၂|
      block |မဏိမယမှိ ပလ္လင်္ကေ၊ မဏ္ဍပမှိ ပဘဿရေ။|
      block |အန္နပါနေန တပ္ပေတွာ၊ သသင်္ဃံ လောကနာယကံ။|
    count |၄၂၃|
      block |နာဂါနံ ပဝရံ ပုပ္ဖံ၊ အရုဏံ နာမ ဥပ္ပလံ။|
      block |ဝဏ္ဏံ မေ ဤဒိသံ ဟောတု၊ ပူဇေသိံ လောကနာယကံ။|
    count |၄၂၄|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၄၂၅|
      block |တတော စုတာဟံ မနုဇေ၊ ဥပပန္နာ သယမ္ဘုနော။|
      block |ဥပ္ပလေဟိ ပဋိစ္ဆန္နံ၊ ပိဏ္ဍပါတမဒာသဟံ။|
    count |၄၂၆|
      block |ဧကနဝုတိတော ကပ္ပေ၊ ဝိပဿီ နာမ နာယကော။|
      block |ဥပ္ပဇ္ဇိ စာရုဒဿနော၊ သဗ္ဗဓမ္မေသု စက္ခုမာ။|
    count |၄၂၇|
      block |သေဋ္ဌိဓီတာ တဒာ ဟုတွာ၊ ဗာရာဏသိပုရုတ္တမေ။|
      block |နိမန္တေတွာန သမ္ဗုဒ္ဓံ၊ သသင်္ဃံ လောကနာယကံ။|
    count |၄၂၈|
      block |မဟာဒာနံ ဒဒိတွာန၊ ဥပ္ပလေဟိ ဝိနာယကံ။|
      block |ပူဇယိတွာ စေတသာဝ၊ ဝဏ္ဏသောဘံ အပတ္ထယိံ။|
    count |၄၂၉|
      block |ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။|
      block |ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။|
    count |၄၃၀|
      block |ဥပဋ္ဌာကော မဟေသိဿ၊ တဒာ အာသိ နရိဿရော။|
      block |ကာသိရာဇာ ကိကီ နာမ၊ ဗာရာဏသိပုရုတ္တမေ။|
    count |၄၃၁|
      block |တဿာသိံ ဒုတိယာ ဓီတာ၊ သမဏဂုတ္တသဝှယာ။|
      block |ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။|
    count |၄၃၂|
      block |အနုဇာနိ န နော တာတော၊ အဂါရေဝ တဒာ မယံ။|
      block |ဝီသဝဿသဟဿာနိ၊ ဝိစရိမှ အတန္ဒိတာ။|
    count |၄၃၃|
      block |ကောမာရိဗြဟ္မစရိယံ၊ ရာဇကညာ သုခေဓိတာ။|
      block |ဗုဒ္ဓေါပဋ္ဌာနနိရတာ၊ မုဒိတာ သတ္တဓီတရော။|
    count |၄၃၄|
      block |သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။|
      block |ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။|
    count |၄၃၅|
      block |အဟံ ခေမာ စ သပ္ပညာ၊ ပဋာစာရာ စ ကုဏ္ဍလာ။|
      block |ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။|
    count |၄၃၆|
      block |တေဟိ ကမ္မေဟိ သုကတေဟိ၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၄၃၇|
      block |တတော စုတာ မနုဿေသု၊ ဥပပန္နာ မဟာကုလေ။|
      block |ပီတံ မဋ္ဌံ ဝရံ ဒုဿံ၊ အဒံ အရဟတော အဟံ။|
    count |၄၃၈|
      block |တတော စုတာရိဋ္ဌပုရေ၊ ဇာတာ ဝိပ္ပကုလေ အဟံ။|
      block |ဓီတာ တိရိဋိဝစ္ဆဿ၊ ဥမ္မာဒန္တီ မနောဟရာ။|
    count |၄၃၉|
      block |တတော စုတာ ဇနပဒေ၊ ကုလေ အညတရေ အဟံ။|
      block |ပသူတာ နာတိဖီတမှိ၊ သာလိံ ဂေါပေမဟံ တဒာ။|
    count |၄၄၀|
      block |ဒိသွာ ပစ္စေကသမ္ဗုဒ္ဓံ၊ ပဉ္စလာဇာသတာနိဟံ။|
      block |ဒတွာ ပဒုမစ္ဆန္နာနိ၊ ပဉ္စ ပုတ္တသတာနိဟံ။|
    count |၄၄၁|
      block |ပတ္ထယိံ တေပိ ပတ္ထေသုံ၊ မဓုံ ဒတွာ သယမ္ဘုနော။|
      block |တတော စုတာ အရညေဟံ၊ အဇာယိံ ပဒုမောဒရေ။|
    count |၄၄၂|
      block |ကာသိရညော မဟေသီဟံ၊ ဟုတွာ သက္ကတပူဇိတာ။|
      block |အဇနိံ ရာဇပုတ္တာနံ၊ အနူနံ သတပဉ္စကံ။|
    count |၄၄၃|
      block |ယဒာ တေ ယောဗ္ဗနပ္ပတ္တာ၊ ကီဠန္တာ ဇလကီဠိတံ။|
      block |ဒိသွာ ဩပတ္တပဒုမံ၊ အာသုံ ပစ္စေကနာယကာ။|
    count |၄၄၄|
      block |သာဟံ တေဟိ ဝိနာဘူတာ၊ သုတဝီရေဟိ သောကိနီ။|
      block |စုတာ ဣသိဂိလိပဿေ၊ ဂါမကမှိ အဇာယိဟံ။|
    count |၄၄၅|
      block |ယဒာ ဗုဒ္ဓါ သုတမတီ၊ သုတာနံ ဘတ္တုနောပိ စ။|
      block |ယာဂုံ အာဒာယ ဂစ္ဆန္တီ၊ အဋ္ဌ ပစ္စေကနာယကေ။|
    count |၄၄၆|
      block |ဘိက္ခါယ ဂါမံ ဂစ္ဆန္တေ၊ ဒိသွာ ပုတ္တေ အနုဿရိံ။|
      block |ခီရဓာရာ ဝိနိဂ္ဂစ္ဆိ၊ တဒာ မေ ပုတ္တပေမသာ။|
    count |၄၄၇|
      block |တတော တေသံ အဒံ ယာဂုံ၊ ပသန္နာ သေဟိ ပါဏိဘိ။|
      block |တတော စုတာဟံ တိဒသံ၊ နန္ဒနံ ဥပပဇ္ဇဟံ။|
    count |၄၄၈|
      block |အနုဘောတွာ သုခံ ဒုက္ခံ၊ သံသရိတွာ ဘဝါဘဝေ။|
      block |တဝတ္ထာယ မဟာဝီရ၊ ပရိစ္စတ္တဉ္စ ဇီဝိတံ။|
    count |၄၄၉|
      block |ဧဝံ ဗဟုဝိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။|
      block |ပစ္ဆိမေ ဘဝေ သမ္ပတ္တေ၊ ဇာတာ သာဝတ္ထိယံ ပုရေ။|
    count |၄၅၀|
      block |မဟာဓနသေဋ္ဌိကုလေ၊ သုခိတေ သဇ္ဇိတေ တထာ။|
      block |နာနာရတနပဇ္ဇောတေ၊ သဗ္ဗကာမသမိဒ္ဓိနေ။|
    count |၄၅၁|
      block |သက္ကတာ ပူဇိတာ စေဝ၊ မာနိတာပစိတာ တထာ။|
      block |ရူပသီရိမနုပ္ပတ္တာ၊ ကုလေသု အတိသက္ကတာ။|
    count |၄၅၂|
      block |အတီဝ ပတ္ထိတာ စာသိံ၊ ရူပဘောဂသိရီဟိ စ။|
      block |ပတ္ထိတာ သေဋ္ဌိပုတ္တေဟိ၊ အနေကေဟိ သတေဟိပိ။|
    count |၄၅၃|
      block |အဂါရံ ပဇဟိတွာန၊ ပဗ္ဗဇိံ အနဂါရိယံ။|
      block |အဍ္ဎမာသေ အသမ္ပတ္တေ၊ စတုသစ္စမပါပုဏိံ။|
    count |၄၅၄|
      block |ဣဒ္ဓိယာ အဘိနိမ္မိတွာ၊ စတုရဿံ ရထံ အဟံ။|
      block |ဗုဒ္ဓဿ ပါဒေ ဝန္ဒိဿံ၊ လောကနာထဿ တာဒိနော။|
    count |၄၅၅|
      block |သုပုပ္ဖိတဂ္ဂံ ဥပဂမ္မ ပါဒပံ၊ ဧကာ တုဝံ တိဋ္ဌသိ သာလမူလေ။|
      block |န စာပိ တေ ဒုတိယော အတ္ထိ ကောစိ၊ ဗာလေ န တွံ ဘာယသိ ဓုတ္တကာနံ။|
    count |၄၅၆|
      block |သတံ သဟဿာနိပိ ဓုတ္တကာနံ၊ သမာဂတာ ဧဒိသကာ ဘဝေယျုံ။|
      block |လောမံ န ဣဉ္ဇေ န သမ္ပဝေဓေ၊ ကိံ မေ တုဝံ မာရ ကရိဿသေကော။|
    count |၄၅၇|
      block |ဧသာ အန္တရဓာယာမိ၊ ကုစ္ဆိံ ဝါ ပဝိသာမိ တေ။|
      block |ဘမုကန္တရိကာယမ္ပိ၊ တိဋ္ဌန္တိံ မံ န ဒက္ခသိ။|
    count |၄၅၈|
      block |စိတ္တသ္မိံ ဝသီဘူတာမှိ၊ ဣဒ္ဓိပါဒာ သုဘာဝိတာ။|
      block |သဗ္ဗဗန္ဓနမုတ္တာမှိ၊ န တံ ဘာယာမိ အာဝုသော။|
    count |၄၅၉|
      block |သတ္တိသူလူပမာ ကာမာ၊ ခန္ဓာသံ အဓိကုဋ္ဋနာ။|
      block |ယံ တွံ ကာမရတိံ ဗြူသိ၊ အရတီ ဒာနိ သာ မမ။|
    count |၄၆၀|
      block |သဗ္ဗတ္ထ ဝိဟတာ နန္ဒီ၊ တမောခန္ဓော ပဒာလိတော။|
      block |ဧဝံ ဇာနာဟိ ပါပိမ၊ နိဟတော တွမသိ အန္တက။|
    count |၄၆၁|
      block |ဇိနော တမှိ ဂုဏေ တုဋ္ဌော၊ ဧတဒဂ္ဂေ ဌပေသိ မံ။|
      block |အဂ္ဂါ ဣဒ္ဓိမတီနန္တိ၊ ပရိသာသု ဝိနာယကော။|
    count |၄၆၂|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ ဘဝနေတ္တိ သမူဟတာ။|
    count |၄၆၃|
      block |ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။|
      block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။|
    count |၄၆၄|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
      block |ခဏေန ဥပနာမေန္တိ၊ သဟဿာနိ သမန္တတော။|
    count |၄၆၅|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၄၆၆|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၄၆၇|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ဥပ္ပလဝဏ္ဏာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ဥပ္ပလဝဏ္ဏာထေရိယာပဒာနံ နဝမံ။|
  block |၁၀။ ပဋာစာရာထေရီအပဒာနံ|
    count |၄၆၈|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၄၆၉|
      block |တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။|
      block |နာနာရတနပဇ္ဇောတေ၊ မဟာသုခသမပ္ပိတာ။|
    count |၄၇၀|
      block |ဥပေတွာ တံ မဟာဝီရံ၊ အဿောသိံ ဓမ္မဒေသနံ။|
      block |တတော ဇာတပသာဒာဟံ၊ ဥပေသိံ သရဏံ ဇိနံ။|
    count |၄၇၁|
      block |တတော ဝိနယဓာရီနံ၊ အဂ္ဂံ ဝဏ္ဏေသိ နာယကော။|
      block |ဘိက္ခုနိံ လဇ္ဇိနိံ တာဒိံ၊ ကပ္ပါကပ္ပဝိသာရဒံ။|
    count |၄၇၂|
      block |တဒာ မုဒိတစိတ္တာဟံ၊ တံ ဌာနမဘိကင်္ခိနီ။|
      block |နိမန္တေတွာ ဒသဗလံ၊ သသင်္ဃံ လောကနာယကံ။|
    count |၄၇၃|
      block |ဘောဇယိတွာန သတ္တာဟံ၊ ဒဒိတွာဝ တိစီဝရံ။|
      block |နိပစ္စ သိရသာ ပါဒေ၊ ဣဒံ ဝစနမဗြဝိံ။|
    count |၄၇၄|
      block |ယာ တယာ ဝဏ္ဏိတာ ဝီရ၊ ဣတော အဋ္ဌမကေ မုနိ။|
      block |တာဒိသာဟံ ဘဝိဿာမိ၊ ယဒိ သိဇ္ဈတိ နာယက။|
    count |၄၇၅|
      block |တဒာ အဝေါစ မံ သတ္ထာ၊ ဘဒ္ဒေ မာ ဘာယိ အဿသ။|
      block |အနာဂတမှိ အဒ္ဓါနေ၊ လစ္ဆသေ တံ မနောရထံ။|
    count |၄၇၆|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၄၇၇|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |ပဋာစာရာတိ နာမေန၊ ဟေဿတိ သတ္ထု သာဝိကာ။|
    count |၄၇၈|
      block |တဒာဟံ မုဒိတာ ဟုတွာ၊ ယာဝဇီဝံ တဒာ ဇိနံ။|
      block |မေတ္တစိတ္တာ ပရိစရိံ၊ သသင်္ဃံ လောကနာယကံ။|
    count |၄၇၉|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၄၈၀|
      block |ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။|
      block |ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။|
    count |၄၈၁|
      block |ဥပဋ္ဌာကော မဟေသိဿ၊ တဒာ အာသိ နရိဿရော။|
      block |ကာသိရာဇာ ကိကီ နာမ၊ ဗာရာဏသိပုရုတ္တမေ။|
    count |၄၈၂|
      block |တဿာသိံ တတိယာ ဓီတာ၊ ဘိက္ခုနီ ဣတိ ဝိဿုတာ။|
      block |ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။|
    count |၄၈၃|
      block |အနုဇာနိ န နော တာတော၊ အဂါရေဝ တဒာ မယံ။|
      block |ဝီသဝဿသဟဿာနိ၊ ဝိစရိမှ အတန္ဒိတာ။|
    count |၄၈၄|
      block |ကောမာရိဗြဟ္မစရိယံ၊ ရာဇကညာ သုခေဓိတာ။|
      block |ဗုဒ္ဓေါပဋ္ဌာနနိရတာ၊ မုဒိတာ သတ္တဓီတရော။|
    count |၄၈၅|
      block |သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။|
      block |ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။|
    count |၄၈၆|
      block |အဟံ ဥပ္ပလဝဏ္ဏာ စ၊ ခေမာ ဘဒ္ဒာ စ ဘိက္ခုနီ။|
      block |ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။|
    count |၄၈၇|
      block |တေဟိ ကမ္မေဟိ သုကတေဟိ၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၄၈၈|
      block |ပစ္ဆိမေ စ ဘဝေ ဒာနိ၊ ဇာတာ သေဋ္ဌိကုလေ အဟံ။|
      block |သာဝတ္ထိယံ ပုရဝရေ၊ ဣဒ္ဓေ ဖီတေ မဟဒ္ဓနေ။|
    count |၄၈၉|
      block |ယဒာ စ ယောဗ္ဗနူပေတာ၊ ဝိတက္ကဝသဂါ အဟံ။|
      block |နရံ ဇာရပတိံ ဒိသွာ၊ တေန သဒ္ဓိံ အဂစ္ဆဟံ။|
    count |၄၉၀|
      block |ဧကပုတ္တပသူတာဟံ၊ ဒုတိယော ကုစ္ဆိယာ မမံ။|
      block |တဒာဟံ မာတာပိတရော၊ ဩက္ခါမီတိ သုနိစ္ဆိတာ။|
    count |၄၉၁|
      block |နာရောစေသိံ ပတိံ မယှံ၊ တဒာ တမှိ ပဝါသိတေ။|
      block |ဧကိကာ နိဂ္ဂတာ ဂေဟာ၊ ဂန္တုံ သာဝတ္ထိမုတ္တမံ။|
    count |၄၉၂|
      block |တတော မေ သာမိ အာဂန္တွာ၊ သမ္ဘာဝေသိ ပထေ မမံ။|
      block |တဒာ မေ ကမ္မဇာ ဝါတာ၊ ဥပ္ပန္နာ အတိဒာရုဏာ။|
    count |၄၉၃|
      block |ဥဋ္ဌိတော စ မဟာမေဃော၊ ပသူတိသမယေ မမ။|
      block |ဒဗ္ဗတ္ထာယ တဒာ ဂန္တွာ၊ သာမိ သပ္ပေန မာရိတော။|
    count |၄၉၄|
      block |တဒာ ဝိဇာတဒုက္ခေန၊ အနာထာ ကပဏာ အဟံ။|
      block |ကုန္နဒိံ ပူရိတံ ဒိသွာ၊ ဂစ္ဆန္တီ သကုလာလယံ။|
    count |၄၉၅|
      block |ဗာလံ အာဒာယ အတရိံ၊ ပါရကူလေ စ ဧကကံ။|
      block |သာယေတွာ ဗာလကံ ပုတ္တံ၊ ဣတရံ တရဏာယဟံ။|
    count |၄၉၆|
      block |နိဝတ္တာ ဥက္ကုသော ဟာသိ၊ တရုဏံ ဝိလပန္တကံ။|
      block |ဣတရဉ္စ ဝဟီ သောတော၊ သာဟံ သောကသမပ္ပိတာ။|
    count |၄၉၇|
      block |သာဝတ္ထိနဂရံ ဂန္တွာ၊ အဿောသိံ သဇနေ မတေ။|
      block |တဒာ အဝေါစံ သောကဋ္ဋာ၊ မဟာသောကသမပ္ပိတာ။|
    count |၄၉၈|
      block |ဥဘော ပုတ္တာ ကာလင်္ကတာ၊ ပန္ထေ မယှံ ပတီ မတော။|
      block |မာတာ ပိတာ စ ဘာတာ စ၊ ဧကစိတမှိ ဍယှရေ။|
    count |၄၉၉|
      block |တဒာ ကိသာ စ ပဏ္ဍု စ၊ အနာထာ ဒီနမာနသာ။|
      block |ဣတော တတော ဘမန္တီဟံ၊ အဒ္ဒသံ နရသာရထိံ။|
    count |၅၀၀|
      block |တတော အဝေါစ မံ သတ္ထာ၊ ပုတ္တေ မာ သောစိ အဿသ။|
      block |အတ္တာနံ တေ ဂဝေသဿု၊ ကိံ နိရတ္ထံ ဝိဟညသိ။|
    count |၅၀၁|
      block |န သန္တိ ပုတ္တာ တာဏာယ၊ န ဉာတီ နပိ ဗန္ဓဝါ။|
      block |အန္တကေနာဓိပန္နဿ၊ နတ္ထိ ဉာတီသု တာဏတာ။|
    count |၅၀၂|
      block |တံ သုတွာ မုနိနော ဝါကျံ၊ ပဌမံ ဖလမဇ္ဈဂံ။|
      block |ပဗ္ဗဇိတွာန နစိရံ၊ အရဟတ္တမပါပုဏိံ။|
    count |၅၀၃|
      block |ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။|
      block |ပရစိတ္တာနိ ဇာနာမိ၊ သတ္ထုသာသနကာရိကာ။|
    count |၅၀၄|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။|
    count |၅၀၅|
      block |တတောဟံ ဝိနယံ သဗ္ဗံ၊ သန္တိကေ သဗ္ဗဒဿိနော။|
      block |ဥဂ္ဂဟိံ သဗ္ဗဝိတ္ထာရံ၊ ဗျာဟရိဉ္စ ယထာတထံ။|
    count |၅၀၆|
      block |ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။|
      block |အဂ္ဂါ ဝိနယဓာရီနံ၊ ပဋာစာရာဝ ဧကိကာ။|
    count |၅၀၇|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ ဘဝနေတ္တိ သမူဟတာ။|
    count |၅၀၈|
      block |ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။|
      block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။|
    count |၅၀၉|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၅၁၀|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၅၁၁|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
      block |ဧကူပေါသထိကာ စေဝ၊ သဠလာ စာထ မောဒကာ။|
      block |ဧကာသနာ ပဉ္စဒီပါ၊ နဠမာလီ စ ဂေါတမီ။|
      block |ခေမာ ဥပ္ပလဝဏ္ဏာ စ၊ ပဋာစာရာ စ ဘိက္ခုနီ။|
      block |ဂါထာ သတာနိ ပဉ္စေဝ၊ နဝ စာပိ တဒုတ္တရိ။|
    block |ဣတ္ထံ သုဒံ ပဋာစာရာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ပဋာစာရာထေရိယာပဒာနံ ဒသမံ။|
    stand |ဧကူပေါသထိကဝဂ္ဂေါ ဒုတိယော။|
    block |တဿုဒ္ဒာနံ|
