block |၃။ ကုဏ္ဍလကေသီဝဂ္ဂေါ|
  block |၁။ ကုဏ္ဍလကေသာထေရီအပဒာနံ|
    count |၁|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၂|
      block |တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။|
      block |နာနာရတနပဇ္ဇောတေ၊ မဟာသုခသမပ္ပိတာ။|
    count |၃|
      block |ဥပေတွာ တံ မဟာဝီရံ၊ အဿောသိံ ဓမ္မဒေသနံ။|
      block |တတော ဇာတပ္ပသာဒာဟံ၊ ဥပေသိံ သရဏံ ဇိနံ။|
    count |၄|
      block |တဒာ မဟာကာရုဏိကော၊ ပဒုမုတ္တရနာမကော။|
      block |ခိပ္ပါဘိညာနမဂ္ဂန္တိ၊ ဌပေသိ ဘိက္ခုနိံ သုဘံ။|
    count |၅|
      block |တံ သုတွာ မုဒိတာ ဟုတွာ၊ ဒာနံ ဒတွာ မဟေသိနော။|
      block |နိပစ္စ သိရသာ ပါဒေ၊ တံ ဌာနမဘိပတ္ထယိံ။|
    count |၆|
      block |အနုမောဒိ မဟာဝီရော၊ ဘဒ္ဒေ ယံ တေဘိပတ္ထိတံ။|
      block |သမိဇ္ဈိဿတိ တံ သဗ္ဗံ၊ သုခိနီ ဟောဟိ နိဗ္ဗုတာ။|
    count |၇|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၈|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |ဘဒ္ဒာကုဏ္ဍလကေသာတိ၊ ဟေဿတိ သတ္ထု သာဝိကာ။|
    count |၉|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၁၀|
      block |တတော စုတာ ယာမမဂံ၊ တတောဟံ တုသိတံ ဂတာ။|
      block |တတော စ နိမ္မာနရတိံ၊ ဝသဝတ္တိပုရံ တတော။|
    count |၁၁|
      block |ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။|
      block |တတ္ထ တတ္ထေဝ ရာဇူနံ၊ မဟေသိတ္တမကာရယိံ။|
    count |၁၂|
      block |တတော စုတာ မနုဿေသု၊ ရာဇူနံ စက္ကဝတ္တိနံ။|
      block |မဏ္ဍလီနဉ္စ ရာဇူနံ၊ မဟေသိတ္တမကာရယိံ။|
    count |၁၃|
      block |သမ္ပတ္တိံ အနုဘောတွာန၊ ဒေဝေသု မာနုသေသု စ။|
      block |သဗ္ဗတ္ထ သုခိတာ ဟုတွာ၊ နေကကပ္ပေသု သံသရိံ။|
    count |၁၄|
      block |ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။|
      block |ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။|
    count |၁၅|
      block |ဥပဋ္ဌာကော မဟေသိဿ၊ တဒာ အာသိ နရိဿရော။|
      block |ကာသိရာဇာ ကိကီ နာမ၊ ဗာရာဏသိပုရုတ္တမေ။|
    count |၁၆|
      block |တဿ ဓီတာ စတုတ္ထာသိံ၊ ဘိက္ခုဒာယီတိ ဝိဿုတာ။|
      block |ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။|
    count |၁၇|
      block |အနုဇာနိ န နော တာတော၊ အဂါရေဝ တဒာ မယံ။|
      block |ဝီသဝဿသဟဿာနိ၊ ဝိစရိမှ အတန္ဒိတာ။|
    count |၁၈|
      block |ကောမာရိဗြဟ္မစရိယံ၊ ရာဇကညာ သုခေဓိတာ။|
      block |ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။|
    count |၁၉|
      block |သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။|
      block |ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။|
    count |၂၀|
      block |ခေမာ ဥပ္ပလဝဏ္ဏာ စ၊ ပဋာစာရာ အဟံ တဒာ။|
      block |ကိသာဂေါတမီ ဓမ္မဒိန္နာ၊ ဝိသာခါ ဟောတိ သတ္တမီ။|
    count |၂၁|
      block |တေဟိ ကမ္မေဟိ သုကတေဟိ၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၂၂|
      block |ပစ္ဆိမေ စ ဘဝေ ဒာနိ၊ ဂိရိဗ္ဗဇပုရုတ္တမေ။|
      block |ဇာတာ သေဋ္ဌိကုလေ ဖီတေ၊ ယဒာဟံ ယောဗ္ဗနေ ဌိတာ။|
    count |၂၃|
      block |စောရံ ဝဓတ္ထံ နီယန္တံ၊ ဒိသွာ ရတ္တာ တဟိံ အဟံ။|
      block |ပိတာ မေ တံ သဟဿေန၊ မောစယိတွာ ဝဓာ တတော။|
    count |၂၄|
      block |အဒာသိ တဿ မံ တာတော၊ ဝိဒိတွာန မနံ မမ။|
      block |တဿာဟမာသိံ ဝိသဋ္ဌာ၊ အတီဝ ဒယိတာ ဟိတာ။|
    count |၂၅|
      block |သော မေ ဘူသနလောဘေန၊ ဗလိမဇ္ဈာသယော ဒိသော။|
      block |စောရပ္ပပါတံ နေတွာန၊ ပဗ္ဗတံ စေတယီ ဝဓံ။|
    count |၂၆|
      block |တဒာဟံ ပဏမိတွာန၊ သတ္တုကံ သုကတဉ္ဇလီ။|
      block |ရက္ခန္တီ အတ္တနော ပါဏံ၊ ဣဒံ ဝစနမဗြဝိံ။|
    count |၂၇|
      block |ဣဒံ သုဝဏ္ဏကေယူရံ၊ မုတ္တာ ဝေဠုရိယာ ဗဟူ။|
      block |သဗ္ဗံ ဟရဿု ဘဒ္ဒန္တေ၊ မဉ္စ ဒာသီတိ သာဝယ။|
    count |၂၈|
      block |ဩရောပယဿု ကလျာဏီ၊ မာ ဗာဠှံ ပရိဒေဝသိ။|
      block |န စာဟံ အဘိဇာနာမိ၊ အဟန္တွာ ဓနမာဘတံ။|
    count |၂၉|
      block |ယတော သရာမိ အတ္တာနံ၊ ယတော ပတ္တောသ္မိ ဝိညုတံ။|
      block |န စာဟံ အဘိဇာနာမိ၊ အညံ ပိယတရံ တယာ။|
    count |၃၀|
      block |ဧဟိ တံ ဥပဂူဟိဿံ၊ ကတွာန တံ ပဒက္ခိဏံ။|
      block |န စ ဒာနိ ပုနော အတ္ထိ၊ မမ တုယှဉ္စ သင်္ဂမော။|
    count |၃၁|
      block |န ဟိ သဗ္ဗေသု ဌာနေသု၊ ပုရိသော ဟောတိ ပဏ္ဍိတော။|
      block |ဣတ္ထီပိ ပဏ္ဍိတာ ဟောတိ၊ တတ္ထ တတ္ထ ဝိစက္ခဏာ။|
    count |၃၂|
      block |န ဟိ သဗ္ဗေသု ဌာနေသု၊ ပုရိသော ဟောတိ ပဏ္ဍိတော။|
      block |ဣတ္ထီပိ ပဏ္ဍိတာ ဟောတိ၊ လဟုံ အတ္ထဝိစိန္တိကာ။|
    count |၃၃|
      block |လဟုဉ္စ ဝတ ခိပ္ပဉ္စ၊ နိကဋ္ဌေ သမစေတယိံ။|
      block |မိဂံ ဥဏ္ဏာ ယထာ ဧဝံ၊ တဒာဟံ သတ္တုကံ ဝဓိံ။|
    count |၃၄|
      block |ယော စ ဥပ္ပတိတံ အတ္ထံ၊ န ခိပ္ပမနုဗုဇ္ဈတိ။|
      block |သော ဟညတေ မန္ဒမတိ၊ စောရောဝ ဂိရိဂဗ္ဘရေ။|
    count |၃၅|
      block |ယော စ ဥပ္ပတိတံ အတ္ထံ၊ ခိပ္ပမေဝ နိဗောဓတိ။|
      block |မုစ္စတေ သတ္တုသမ္ဗာဓာ၊ တဒာဟံ သတ္တုကာ ယထာ။|
    count |၃၆|
      block |တဒာဟံ ပါတယိတွာန၊ ဂိရိဒုဂ္ဂမှိ သတ္တုကံ။|
      block |သန္တိကံ သေတဝတ္ထာနံ၊ ဥပေတွာ ပဗ္ဗဇိံ အဟံ။|
    count |၃၇|
      block |သဏ္ဍာသေန စ ကေသေ မေ၊ လုဉ္စိတွာ သဗ္ဗသော တဒာ။|
      block |ပဗ္ဗဇိတွာန သမယံ၊ အာစိက္ခိံသု နိရန္တရံ။|
    count |၃၈|
      block |တတော တံ ဥဂ္ဂဟေတွာဟံ၊ နိသီဒိတွာန ဧကိကာ။|
      block |သမယံ တံ ဝိစိန္တေသိံ၊ သုဝါနော မာနုသံ ကရံ။|
    count |၃၉|
      block |ဆိန္နံ ဂယှ သမီပေ မေ၊ ပါတယိတွာ အပက္ကမိ။|
      block |ဒိသွာ နိမိတ္တမလဘိံ၊ ဟတ္ထံ တံ ပုဠဝါကုလံ။|
    count |၄၀|
      block |တတော ဥဋ္ဌာယ သံဝိဂ္ဂါ၊ အပုစ္ဆိံ သဟဓမ္မိကေ။|
      block |တေ အဝေါစုံ ဝိဇာနန္တိ၊ တံ အတ္ထံ သကျဘိက္ခဝေါ။|
    count |၄၁|
      block |သာဟံ တမတ္ထံ ပုစ္ဆိဿံ၊ ဥပေတွာ ဗုဒ္ဓသာဝကေ။|
      block |တေ မမာဒာယ ဂစ္ဆိံသု၊ ဗုဒ္ဓသေဋ္ဌဿ သန္တိကံ။|
    count |၄၂|
      block |သော မေ ဓမ္မမဒေသေသိ၊ ခန္ဓာယတနဓာတုယော။|
      block |အသုဘာနိစ္စဒုက္ခါတိ၊ အနတ္တာတိ စ နာယကော။|
    count |၄၃|
      block |တဿ ဓမ္မံ သုဏိတွာဟံ၊ ဓမ္မစက္ခုံ ဝိသောဓယိံ။|
      block |တတော ဝိညာတသဒ္ဓမ္မာ၊ ပဗ္ဗဇ္ဇံ ဥပသမ္ပဒံ။|
    count |၄၄|
      block |အာယာစိတော တဒာ အာဟ၊ ဧဟိ ဘဒ္ဒေတိ နာယကော။|
      block |တဒာဟံ ဥပသမ္ပန္နာ၊ ပရိတ္တံ တောယမဒ္ဒသံ။|
    count |၄၅|
      block |ပါဒပက္ခါလနေနာဟံ၊ ဉတွာ သဥဒယဗ္ဗယံ။|
      block |တထာ သဗ္ဗေပိ သင်္ခါရေ၊ ဤဒိသံ စိန္တယိံ တဒာ။|
    count |၄၆|
      block |တတော စိတ္တံ ဝိမုစ္စိ မေ၊ အနုပါဒာယ သဗ္ဗသော။|
      block |ခိပ္ပါဘိညာနမဂ္ဂံ မေ၊ တဒာ ပညာပယီ ဇိနော။|
    count |၄၇|
      block |ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။|
      block |ပရစိတ္တာနိ ဇာနာမိ၊ သတ္ထုသာသနကာရိကာ။|
    count |၄၈|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။|
    count |၄၉|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ ဘဝနေတ္တိ သမူဟတာ။|
    count |၅၀|
      block |ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။|
      block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။|
    count |၅၁|
      block |အတ္ထဓမ္မနိရုတ္တီသု၊ ပဋိဘာနေ တထေဝ စ။|
      block |ဉာဏံ မေ ဝိမလံ သုဒ္ဓံ၊ ဗုဒ္ဓသေဋ္ဌဿ သာသနေ။|
    count |၅၂|
      block |ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။|
      block |နာဂီဝ ဗန္ဓနံ ဆေတွာ၊ ဝိဟရာမိ အနာသဝါ။|
    count |၅၃|
      block |သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။|
    count |၅၄|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ ဘဒ္ဒာကုဏ္ဍလကေသာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ကုဏ္ဍလကေသာထေရိယာပဒာနံ ပဌမံ။|
  block |၂။ ကိသာဂေါတမီထေရီအပဒာနံ|
    count |၅၅|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၅၆|
      block |တဒာဟံ ဟံသဝတိယံ၊ ဇာတာ အညတရေ ကုလေ။|
      block |ဥပေတွာ တံ နရဝရံ၊ သရဏံ သမုပါဂမိံ။|
    count |၅၇|
      block |ဓမ္မဉ္စ တဿ အဿောသိံ၊ စတုသစ္စူပသဉှိတံ။|
      block |မဓုရံ ပရမဿာဒံ၊ ဝဋ္ဋသန္တိသုခါဝဟံ။|
    count |၅၈|
      block |တဒာ စ ဘိက္ခုနိံ ဝီရော၊ လူခစီဝရဓာရိနိံ။|
      block |ဌပေန္တော ဧတဒဂ္ဂမှိ၊ ဝဏ္ဏယီ ပုရိသုတ္တမော။|
    count |၅၉|
      block |ဇနေတွာနပ္ပကံ ပီတိံ၊ သုတွာ ဘိက္ခုနိယာ ဂုဏေ။|
      block |ကာရံ ကတွာန ဗုဒ္ဓဿ၊ ယထာသတ္တိ ယထာဗလံ။|
    count |၆၀|
      block |နိပစ္စ မုနိဝရံ တံ၊ တံ ဌာနမဘိပတ္ထယိံ။|
      block |တဒာနုမောဒိ သမ္ဗုဒ္ဓေါ၊ ဌာနလာဘာယ နာယကော။|
    count |၆၁|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၆၂|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |ကိသာဂေါတမီ နာမေန၊ ဟေဿတိ သတ္ထု သာဝိကာ။|
    count |၆၃|
      block |တံ သုတွာ မုဒိတာ ဟုတွာ၊ ယာဝဇီဝံ တဒာ ဇိနံ။|
      block |မေတ္တစိတ္တာ ပရိစရိံ၊ ပစ္စယေဟိ ဝိနာယကံ။|
    count |၆၄|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၆၅|
      block |ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။|
      block |ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။|
    count |၆၆|
      block |ဥပဋ္ဌာကော မဟေသိဿ၊ တဒာ အာသိ နရိဿရော။|
      block |ကာသိရာဇာ ကိကီ နာမ၊ ဗာရာဏသိပုရုတ္တမေ။|
    count |၆၇|
      block |ပဉ္စမီ တဿ ဓီတာသိံ၊ ဓမ္မာ နာမေန ဝိဿုတာ။|
      block |ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။|
    count |၆၈|
      block |အနုဇာနိ န နော တာတော၊ အဂါရေဝ တဒာ မယံ။|
      block |ဝီသဝဿသဟဿာနိ၊ ဝိစရိမှ အတန္ဒိတာ။|
    count |၆၉|
      block |ကောမာရိဗြဟ္မစရိယံ၊ ရာဇကညာ သုခေဓိတာ။|
      block |ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။|
    count |၇၀|
      block |သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။|
      block |ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။|
    count |၇၁|
      block |ခေမာ ဥပ္ပလဝဏ္ဏာ စ၊ ပဋာစာရာ စ ကုဏ္ဍလာ။|
      block |အဟဉ္စ ဓမ္မဒိန္နာ စ၊ ဝိသာခါ ဟောတိ သတ္တမီ။|
    count |၇၂|
      block |တေဟိ ကမ္မေဟိ သုကတေဟိ၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၇၃|
      block |ပစ္ဆိမေ စ ဘဝေ ဒာနိ၊ ဇာတာ သေဋ္ဌိကုလေ အဟံ။|
      block |ဒုဂ္ဂတေ အဓနေ နဋ္ဌေ၊ ဂတာ စ သဓနံ ကုလံ။|
    count |၇၄|
      block |ပတိံ ဌပေတွာ သေသာ မေ၊ ဒေဿန္တိ အဓနာ ဣတိ။|
      block |ယဒာ စ ပသူတာ အာသိံ၊ သဗ္ဗေသံ ဒယိတာ တဒာ။|
    count |၇၅|
      block |ယဒာ သော တရုဏော ဘဒ္ဒော၊ ကောမလကော သုခေဓိတော။|
      block |သပါဏမိဝ ကန္တော မေ၊ တဒာ ယမဝသံ ဂတော။|
    count |၇၆|
      block |သောကဋ္ဋာ ဒီနဝဒနာ၊ အဿုနေတ္တာ ရုဒမ္မုခါ။|
      block |မတံ ကုဏပမာဒာယ၊ ဝိလပန္တီ ဂမာမဟံ။|
    count |၇၇|
      block |တဒာ ဧကေန သန္ဒိဋ္ဌာ၊ ဥပေတွာဘိသက္ကုတ္တမံ။|
      block |အဝေါစံ ဒေဟိ ဘေသဇ္ဇံ၊ ပုတ္တသဉ္ဇီဝနန္တိ ဘော။|
    count |၇၈|
      block |န ဝိဇ္ဇန္တေ မတာ ယသ္မိံ၊ ဂေဟေ သိဒ္ဓတ္ထကံ တတော။|
      block |အာဟရာတိ ဇိနော အာဟ၊ ဝိနယောပါယကောဝိဒော။|
    count |၇၉|
      block |တဒာ ဂမိတွာ သာဝတ္ထိံ၊ န လဘိံ တာဒိသံ ဃရံ။|
      block |ကုတော သိဒ္ဓတ္ထကံ တသ္မာ၊ တတော လဒ္ဓါ သတိံ အဟံ။|
    count |၈၀|
      block |ကုဏပံ ဆဍ္ဍယိတွာန၊ ဥပေသိံ လောကနာယကံ။|
      block |ဒူရတောဝ မမံ ဒိသွာ၊ အဝေါစ မဓုရဿရော။|
    count |၈၁|
      block |ယော စ ဝဿသတံ ဇီဝေ၊ အပဿံ ဥဒယဗ္ဗယံ။|
      block |ဧကာဟံ ဇီဝိတံ သေယျော၊ ပဿတော ဥဒယဗ္ဗယံ။|
    count |၈၂|
      block |န ဂါမဓမ္မော နိဂမဿ ဓမ္မော၊ န စာပိယံ ဧကကုလဿ ဓမ္မော။|
      block |သဗ္ဗဿ လောကဿ သဒေဝကဿ၊ ဧသေဝ ဓမ္မော ယဒိဒံ အနိစ္စတာ။|
    count |၈၃|
      block |သာဟံ သုတွာနိမာ ဂါထာ၊ ဓမ္မစက္ခုံ ဝိသောဓယိံ။|
      block |တတော ဝိညာတသဒ္ဓမ္မာ၊ ပဗ္ဗဇိံ အနဂါရိယံ။|
    count |၈၄|
      block |တထာ ပဗ္ဗဇိတာ သန္တီ၊ ယုဉ္ဇန္တီ ဇိနသာသနေ။|
      block |န စိရေနေဝ ကာလေန၊ အရဟတ္တမပါပုဏိံ။|
    count |၈၅|
      block |ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။|
      block |ပရစိတ္တာနိ ဇာနာမိ၊ သတ္ထုသာသနကာရိကာ။|
    count |၈၆|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။|
    count |၈၇|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ ဘဝနေတ္တိ သမူဟတာ။|
    count |၈၈|
      block |ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။|
      block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။|
    count |၈၉|
      block |အတ္ထဓမ္မနိရုတ္တီသု၊ ပဋိဘာနေ တထေဝ စ။|
      block |ဉာဏံ မေ ဝိမလံ သုဒ္ဓံ၊ ဗုဒ္ဓသေဋ္ဌဿ ဝါဟသာ။|
    count |၉၀|
      block |သင်္ကာရကူဋာ အာဟိတွာ၊ သုသာနာ ရထိယာပိ စ။|
      block |တတော သင်္ဃာဋိကံ ကတွာ၊ လူခံ ဓာရေမိ စီဝရံ။|
    count |၉၁|
      block |ဇိနော တသ္မိံ ဂုဏေ တုဋ္ဌော၊ လူခစီဝရဓာရဏေ။|
      block |ဌပေသိ ဧတဒဂ္ဂမှိ၊ ပရိသာသု ဝိနာယကော။|
    count |၉၂|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၉၃|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၉၄|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ကိသာဂေါတမီ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ကိသာဂေါတမီထေရိယာပဒာနံ ဒုတိယံ။|
  block |၃။ ဓမ္မဒိန္နာထေရီအပဒာနံ|
    count |၉၅|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၉၆|
      block |တဒာဟံ ဟံသဝတိယံ၊ ကုလေ အညတရေ အဟုံ။|
      block |ပရကမ္မကာရီ အာသိံ၊ နိပကာ သီလသံဝုတာ။|
    count |၉၇|
      block |ပဒုမုတ္တရဗုဒ္ဓဿ၊ သုဇာတော အဂ္ဂသာဝကော။|
      block |ဝိဟာရာ အဘိနိက္ခမ္မ၊ ပိဏ္ဍပါတာယ ဂစ္ဆတိ။|
    count |၉၈|
      block |ဃဋံ ဂဟေတွာ ဂစ္ဆန္တီ၊ တဒာ ဥဒကဟာရိကာ။|
      block |တံ ဒိသွာ အဒဒံ ပူပံ၊ ပသန္နာ သေဟိ ပါဏိဘိ။|
    count |၉၉|
      block |ပဋိဂ္ဂဟေတွာ တတ္ထေဝ၊ နိသိန္နော ပရိဘုဉ္ဇိ သော။|
      block |တတော နေတွာန တံ ဂေဟံ၊ အဒာသိံ တဿ ဘောဇနံ။|
    count |၁၀၀|
      block |တတော မေ အယျကော တုဋ္ဌော၊ အကရီ သုဏိသံ သကံ။|
      block |သဿုယာ သဟ ဂန္တွာန၊ သမ္ဗုဒ္ဓံ အဘိဝါဒယိံ။|
    count |၁၀၁|
      block |တဒာ သော ဓမ္မကထိကံ၊ ဘိက္ခုနိံ ပရိကိတ္တယံ။|
      block |ဌပေသိ ဧတဒဂ္ဂမှိ၊ တံ သုတွာ မုဒိတာ အဟံ။|
    count |၁၀၂|
      block |နိမန္တယိတွာ သုဂတံ၊ သသင်္ဃံ လောကနာယကံ။|
      block |မဟာဒာနံ ဒဒိတွာန၊ တံ ဌာနမဘိပတ္ထယိံ။|
    count |၁၀၃|
      block |တတော မံ သုဂတော အာဟ၊ ဃနနိန္နာဒသုဿရော။|
      block |မမုပဋ္ဌာနနိရတေ၊ သသင်္ဃပရိဝေသိကေ။|
    count |၁၀၄|
      block |သဒ္ဓမ္မဿဝနေ ယုတ္တေ၊ ဂုဏဝဒ္ဓိတမာနသေ။|
      block |ဘဒ္ဒေ ဘဝဿု မုဒိတာ၊ လစ္ဆသေ ပဏိဓီဖလံ။|
    count |၁၀၅|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၁၀၆|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |ဓမ္မဒိန္နာတိ နာမေန၊ ဟေဿတိ သတ္ထု သာဝိကာ။|
    count |၁၀၇|
      block |တံ သုတွာ မုဒိတာ ဟုတွာ၊ ယာဝဇီဝံ မဟာမုနိံ။|
      block |မေတ္တစိတ္တာ ပရိစရိံ၊ ပစ္စယေဟိ ဝိနာယကံ။|
    count |၁၀၈|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၁၀၉|
      block |ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။|
      block |ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။|
    count |၁၁၀|
      block |ဥပဋ္ဌာကော မဟေသိဿ၊ တဒာ အာသိ နရိဿရော။|
      block |ကာသိရာဇာ ကိကီ နာမ၊ ဗာရာဏသိပုရုတ္တမေ။|
    count |၁၁၁|
      block |ဆဋ္ဌာ တဿာသဟံ ဓီတာ၊ သုဓမ္မာ ဣတိ ဝိဿုတာ။|
      block |ဓမ္မံ သုတွာ ဇိနဂ္ဂဿ၊ ပဗ္ဗဇ္ဇံ သမရောစယိံ။|
    count |၁၁၂|
      block |အနုဇာနိ န နော တာတော၊ အဂါရေဝ တဒာ မယံ။|
      block |ဝီသဝဿသဟဿာနိ၊ ဝိစရိမှ အတန္ဒိတာ။|
    stand |တတိယံ ဘာဏဝါရံ။|
    count |၁၁၃|
      block |ကောမာရိဗြဟ္မစရိယံ၊ ရာဇကညာ သုခေဓိတာ။|
      block |ဗုဒ္ဓေါပဋ္ဌာနနိရတာ၊ မုဒိတာ သတ္တ ဓီတရော။|
    count |၁၁၄|
      block |သမဏီ သမဏဂုတ္တာ စ၊ ဘိက္ခုနီ ဘိက္ခုဒာယိကာ။|
      block |ဓမ္မာ စေဝ သုဓမ္မာ စ၊ သတ္တမီ သင်္ဃဒာယိကာ။|
    count |၁၁၅|
      block |ခေမာ ဥပ္ပလဝဏ္ဏာ စ၊ ပဋာစာရာ စ ကုဏ္ဍလာ။|
      block |ဂေါတမီ စ အဟဉ္စေဝ၊ ဝိသာခါ ဟောတိ သတ္တမီ။|
    count |၁၁၆|
      block |တေဟိ ကမ္မေဟိ သုကတေဟိ၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၁၁၇|
      block |ပစ္ဆိမေ စ ဘဝေ ဒာနိ၊ ဂိရိဗ္ဗဇပုရုတ္တမေ။|
      block |ဇာတာ သေဋ္ဌိကုလေ ဖီတေ၊ သဗ္ဗကာမသမိဒ္ဓိနေ။|
    count |၁၁၈|
      block |ယဒာ ရူပဂုဏူပေတာ၊ ပဌမေ ယောဗ္ဗနေ ဌိတာ။|
      block |တဒာ ပရကုလံ ဂန္တွာ၊ ဝသိံ သုခသမပ္ပိတာ။|
    count |၁၁၉|
      block |ဥပေတွာ လောကသရဏံ၊ သုဏိတွာ ဓမ္မဒေသနံ။|
      block |အနာဂါမိဖလံ ပတ္တော၊ သာမိကော မေ သုဗုဒ္ဓိမာ။|
    count |၁၂၀|
      block |တဒာဟံ အနုဇာနေတွာ၊ ပဗ္ဗဇိံ အနဂါရိယံ။|
      block |န စိရေနေဝ ကာလေန၊ အရဟတ္တမပါပုဏိံ။|
    count |၁၂၁|
      block |တဒာ ဥပါသကော သော မံ၊ ဥပဂန္တွာ အပုစ္ဆထ။|
      block |ဂမ္ဘီရေ နိပုဏေ ပဉှေ၊ တေ သဗ္ဗေ ဗျာကရိံ အဟံ။|
    count |၁၂၂|
      block |ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။|
      block |ဘိက္ခုနိံ ဓမ္မကထိကံ၊ နာညံ ပဿာမိ ဧဒိသိံ။|
    count |၁၂၃|
      block |ဓမ္မဒိန္နာ ယထာ ဓီရာ၊ ဧဝံ ဓာရေထ ဘိက္ခဝေါ။|
      block |ဧဝါဟံ ပဏ္ဍိတာ ဟောမိ၊ နာယကေနာနုကမ္ပိတာ။|
    count |၁၂၄|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ ဘဝနေတ္တိ သမူဟတာ။|
    count |၁၂၅|
      block |ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။|
      block ||
    block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။|
    count |၁၂၆|
      block |ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။|
      block |ပရစိတ္တာနိ ဇာနာမိ၊ သတ္ထုသာသနကာရိကာ။|
    count |၁၂၇|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။|
    count |၁၂၈|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၁၂၉|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၁၃၀|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ဓမ္မဒိန္နာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ဓမ္မဒိန္နာထေရိယာပဒာနံ တတိယံ။|
  block |၄။ သကုလာထေရီအပဒာနံ|
    count |၁၃၁|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၁၃၂|
      block |ဟိတာယ သဗ္ဗသတ္တာနံ၊ သုခါယ ဝဒတံ ဝရော။|
      block |အတ္ထာယ ပုရိသာဇညော၊ ပဋိပန္နော သဒေဝကေ။|
    count |၁၃၃|
      block |ယသဂ္ဂပတ္တော သိရိမာ၊ ကိတ္တိဝဏ္ဏဂတော ဇိနော။|
      block |ပူဇိတော သဗ္ဗလောကဿ၊ ဒိသာသဗ္ဗာသု ဝိဿုတော။|
    count |၁၃၄|
      block |ဥတ္တိဏ္ဏဝိစိကိစ္ဆော သော၊ ဝီတိဝတ္တကထံကထော။|
      block |သမ္ပုဏ္ဏမနသင်္ကပ္ပေါ၊ ပတ္တော သမ္ဗောဓိမုတ္တမံ။|
    count |၁၃၅|
      block |အနုပ္ပန္နဿ မဂ္ဂဿ၊ ဥပ္ပါဒေတာ နရုတ္တမော။|
      block |အနက္ခါတဉ္စ အက္ခါသိ၊ အသဉ္ဇာတဉ္စ သဉ္ဇနီ။|
    count |၁၃၆|
      block |မဂ္ဂညူ စ မဂ္ဂဝိဒူ၊ မဂ္ဂက္ခါယီ နရာသဘော။|
      block |မဂ္ဂဿ ကုသလော သတ္ထာ၊ သာရထီနံ ဝရုတ္တမော။|
    count |၁၃၇|
      block |မဟာကာရုဏိကော သတ္ထာ၊ ဓမ္မံ ဒေသေသိ နာယကော။|
      block |နိမုဂ္ဂေ ကာမပင်္ကမှိ၊ သမုဒ္ဓရတိ ပါဏိနေ။|
    count |၁၃၈|
      block |တဒာဟံ ဟံသဝတိယံ၊ ဇာတာ ခတ္တိယနန္ဒနာ။|
      block |သုရူပါ သဓနာ စာပိ၊ ဒယိတာ စ သိရီမတီ။|
    count |၁၃၉|
      block |အာနန္ဒဿ မဟာရညော၊ ဓီတာ ပရမသောဘဏာ။|
      block |ဝေမာတာ ဘဂိနီ စာပိ၊ ပဒုမုတ္တရနာမိနော။|
    count |၁၄၀|
      block |ရာဇကညာဟိ သဟိတာ၊ သဗ္ဗာဘရဏဘူသိတာ။|
      block |ဥပါဂမ္မ မဟာဝီရံ၊ အဿောသိံ ဓမ္မဒေသနံ။|
    count |၁၄၁|
      block |တဒာ ဟိ သော လောကဂရု၊ ဘိက္ခုနိံ ဒိဗ္ဗစက္ခုကံ။|
      block |ကိတ္တယံ ပရိသာမဇ္ဈေ၊ အဂ္ဂဋ္ဌာနေ ဌပေသိ တံ။|
    count |၁၄၂|
      block |သုဏိတွာ တမဟံ ဟဋ္ဌာ၊ ဒာနံ ဒတွာန သတ္ထုနော။|
      block |ပူဇိတွာန စ သမ္ဗုဒ္ဓံ၊ ဒိဗ္ဗစက္ခုံ အပတ္ထယိံ။|
    count |၁၄၃|
      block |တတော အဝေါစ မံ သတ္ထာ၊ နန္ဒေ လစ္ဆသိ ပတ္ထိတံ။|
      block |ပဒီပဓမ္မဒာနာနံ၊ ဖလမေတံ သုနိစ္ဆိတံ။|
    count |၁၄၄|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၁၄၅|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |သကုလာ နာမ နာမေန၊ ဟေဿတိ သတ္ထု သာဝိကာ။|
    count |၁၄၆|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၁၄၇|
      block |ဣမမှိ ဘဒ္ဒကေ ကပ္ပေ၊ ဗြဟ္မဗန္ဓု မဟာယသော။|
      block |ကဿပေါ နာမ ဂေါတ္တေန၊ ဥပ္ပဇ္ဇိ ဝဒတံ ဝရော။|
    count |၁၄၈|
      block |ပရိဗ္ဗာဇကိနီ အာသိံ၊ တဒာဟံ ဧကစာရိနီ။|
      block |ဘိက္ခါယ ဝိစရိတွာန၊ အလဘိံ တေလမတ္တကံ။|
    count |၁၄၉|
      block |တေန ဒီပံ ပဒီပေတွာ၊ ဥပဋ္ဌိံ သဗ္ဗသံဝရိံ။|
      block |စေတိယံ ဒွိပဒဂ္ဂဿ၊ ဝိပ္ပသန္နေန စေတသာ။|
    count |၁၅၀|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၁၅၁|
      block |ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။|
      block |ပဇ္ဇလန္တိ မဟာဒီပါ၊ တတ္ထ တတ္ထ ဂတာယ မေ။|
    count |၁၅၂|
      block |တိရောကုဋ္ဋံ တိရောသေလံ၊ သမတိဂ္ဂယှ ပဗ္ဗတံ။|
      block |ပဿာမဟံ ယဒိစ္ဆာမိ၊ ဒီပဒာနဿိဒံ ဖလံ။|
    count |၁၅၃|
      block |ဝိသုဒ္ဓနယနာ ဟောမိ၊ ယသသာ စ ဇလာမဟံ။|
      block |သဒ္ဓါပညာဝတီ စေဝ၊ ဒီပဒာနဿိဒံ ဖလံ။|
    count |၁၅၄|
      block |ပစ္ဆိမေ စ ဘဝေ ဒာနိ၊ ဇာတာ ဝိပ္ပကုလေ အဟံ။|
      block |ပဟူတဓနဓညမှိ၊ မုဒိတေ ရာဇပူဇိတေ။|
    count |၁၅၅|
      block |အဟံ သဗ္ဗင်္ဂသမ္ပန္နာ၊ သဗ္ဗာဘရဏဘူသိတာ။|
      block |ပုရပ္ပဝေသေ သုဂတံ၊ ဝါတပါနေ ဌိတာ အဟံ။|
    count |၁၅၆|
      block |ဒိသွာ ဇလန္တံ ယသသာ၊ ဒေဝမနုဿသက္ကတံ။|
      block |အနုဗျဉ္ဇနသမ္ပန္နံ၊ လက္ခဏေဟိ ဝိဘူသိတံ။|
    count |၁၅၇|
      block |ဥဒဂ္ဂစိတ္တာ သုမနာ၊ ပဗ္ဗဇ္ဇံ သမရောစယိံ။|
      block |န စိရေနေဝ ကာလေန၊ အရဟတ္တမပါပုဏိံ။|
    count |၁၅၈|
      block |ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။|
      block |ပရစိတ္တာနိ ဇာနာမိ၊ သတ္ထုသာသနကာရိကာ။|
    count |၁၅၉|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |ခေပေတွာ အာသဝေ သဗ္ဗေ၊ ဝိသုဒ္ဓါသိံ သုနိမ္မလာ။|
    count |၁၆၀|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ ဘဝနေတ္တိ သမူဟတာ။|
    count |၁၆၁|
      block |ယဿတ္ထာယ ပဗ္ဗဇိတာ၊ အဂါရသ္မာနဂါရိယံ။|
      block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယော။|
    count |၁၆၂|
      block |တတော မဟာကာရုဏိကော၊ ဧတဒဂ္ဂေ ဌပေသိ မံ။|
      block |ဒိဗ္ဗစက္ခုကာနံ အဂ္ဂါ၊ သကုလာတိ နရုတ္တမော။|
    count |၁၆၃|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၁၆၄|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၁၆၅|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ သကုလာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |သကုလာထေရိယာပဒာနံ စတုတ္ထံ။|
  block |၅။ နန္ဒာထေရီအပဒာနံ|
    count |၁၆၆|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၁၆၇|
      block |ဩဝါဒကော ဝိညာပကော၊ တာရကော သဗ္ဗပါဏိနံ။|
      block |ဒေသနာကုသလော ဗုဒ္ဓေါ၊ တာရေသိ ဇနတံ ဗဟုံ။|
    count |၁၆၈|
      block |အနုကမ္ပကော ကာရုဏိကော၊ ဟိတေသီ သဗ္ဗပါဏိနံ။|
      block |သမ္ပတ္တေ တိတ္ထိယေ သဗ္ဗေ၊ ပဉ္စသီလေ ပတိဋ္ဌပိ။|
    count |၁၆၉|
      block |ဧဝံ နိရာကုလံ အာသိ၊ သုညတံ တိတ္ထိယေဟိ စ။|
      block |ဝိစိတ္တံ အရဟန္တေဟိ၊ ဝသီဘူတေဟိ တာဒိဘိ။|
    count |၁၇၀|
      block |ရတနာနဋ္ဌပညာသံ၊ ဥဂ္ဂတောဝ မဟာမုနိ။|
      block |ကဉ္စနဂ္ဃိယသင်္ကာသော၊ ဗာတ္တိံသဝရလက္ခဏော။|
    count |၁၇၁|
      block |ဝဿသတသဟဿာနိ၊ အာယု ဝိဇ္ဇတိ တာဝဒေ။|
      block |တာဝတာ တိဋ္ဌမာနော သော၊ တာရေသိ ဇနတံ ဗဟုံ။|
    count |၁၇၂|
      block |တဒာဟံ ဟံသဝတိယံ၊ ဇာတာ သေဋ္ဌိကုလေ အဟုံ။|
      block |နာနာရတနပဇ္ဇောတေ၊ မဟာသုခသမပ္ပိတာ။|
    count |၁၇၃|
      block |ဥပေတွာ တံ မဟာဝီရံ၊ အဿောသိံ ဓမ္မဒေသနံ။|
      block |အမတံ ပရမဿာဒံ၊ ပရမတ္ထနိဝေဒကံ။|
    count |၁၇၄|
      block |တဒာ နိမန္တယိတွာန၊ သသင်္ဃံ လောကနာယကံ။|
      block |ဒတွာ တဿ မဟာဒာနံ၊ ပသန္နာ သေဟိ ပါဏိဘိ။|
    count |၁၇၅|
      block |ဈာယိနီနံ ဘိက္ခုနီနံ၊ အဂ္ဂဋ္ဌာနမပတ္ထယိံ။|
      block |နိပစ္စ သိရသာ ဓီရံ၊ သသင်္ဃံ လောကနာယကံ။|
    count |၁၇၆|
      block |တဒာ အဒန္တဒမကော၊ တိလောကသရဏော ပဘူ။|
      block |ဗျာကာသိ နရသာရထိ၊ လစ္ဆသေ တံ သုပတ္ထိတံ။|
    count |၁၇၇|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၁၇၈|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |နန္ဒာတိ နာမ နာမေန၊ ဟေဿတိ သတ္ထု သာဝိကာ။|
    count |၁၇၉|
      block |တံ သုတွာ မုဒိတာ ဟုတွာ၊ ယာဝဇီဝံ တဒာ ဇိနံ။|
      block |မေတ္တစိတ္တာ ပရိစရိံ၊ ပစ္စယေဟိ ဝိနာယကံ။|
    count |၁၈၀|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၁၈၁|
      block |တတော စုတာ ယာမမဂံ၊ တတောဟံ တုသိတံ ဂတာ။|
      block |တတော စ နိမ္မာနရတိံ၊ ဝသဝတ္တိပုရံ တတော။|
    count |၁၈၂|
      block |ယတ္ထ ယတ္ထူပပဇ္ဇာမိ၊ တဿ ကမ္မဿ ဝါဟသာ။|
      block |တတ္ထ တတ္ထေဝ ရာဇူနံ၊ မဟေသိတ္တမကာရယိံ။|
    count |၁၈၃|
      block |တတော စုတာ မနုဿတ္တေ၊ ရာဇာနံ စက္ကဝတ္တိနံ။|
      block |မဏ္ဍလီနဉ္စ ရာဇူနံ၊ မဟေသိတ္တမကာရယိံ။|
    count |၁၈၄|
      block |သမ္ပတ္တိံ အနုဘောတွာန၊ ဒေဝေသု မနုဇေသု စ။|
      block |သဗ္ဗတ္ထ သုခိတာ ဟုတွာ၊ နေကကပ္ပေသု သံသရိံ။|
    count |၁၈၅|
      block |ပစ္ဆိမေ ဘဝေ သမ္ပတ္တေ၊ သုရမ္မေ ကပိလဝှယေ။|
      block |ရညော သုဒ္ဓေါဒနဿာဟံ၊ ဓီတာ အာသိံ အနိန္ဒိတာ။|
    count |၁၈၆|
      block |သိရိယာ ရူပိနိံ ဒိသွာ၊ နန္ဒိတံ အာသိ တံ ကုလံ။|
      block |တေန နန္ဒာတိ မေ နာမံ၊ သုန္ဒရံ ပဝရံ အဟု။|
    count |၁၈၇|
      block |ယုဝတီနဉ္စ သဗ္ဗာသံ၊ ကလျာဏီတိ စ ဝိဿုတာ။|
      block |တသ္မိမ္ပိ နဂရေ ရမ္မေ၊ ဌပေတွာ တံ ယသောဓရံ။|
    count |၁၈၈|
      block |ဇေဋ္ဌော ဘာတာ တိလောကဂ္ဂေါ၊ ပစ္ဆိမော အရဟာ တထာ။|
      block |ဧကာကိနီ ဂဟဋ္ဌာဟံ၊ မာတရာ ပရိစောဒိတာ။|
    count |၁၈၉|
      block |သာကိယမှိ ကုလေ ဇာတာ၊ ပုတ္တေ ဗုဒ္ဓါနုဇာ တုဝံ။|
      block |နန္ဒေနပိ ဝိနာ ဘူတာ၊ အဂါရေ ကိံ နု အစ္ဆသိ။|
    count |၁၉၀|
      block |ဇရာဝသာနံ ယောဗ္ဗညံ၊ ရူပံ အသုစိသမ္မတံ။|
      block |ရောဂန္တမပိစာရောဂျံ၊ ဇီဝိတံ မရဏန္တိကံ။|
    count |၁၉၁|
      block |ဣဒမ္ပိ တေ သုဘံ ရူပံ၊ သသီကန္တံ မနောဟရံ။|
      block |ဘူသနာနံ အလင်္ကာရံ၊ သိရိသင်္ဃာဋသန္နိဘံ။|
    count |၁၉၂|
      block |ပုဉ္ဇိတံ လောကသာရံဝ၊ နယနာနံ ရသာယနံ။|
      block |ပုညာနံ ကိတ္တိဇနနံ၊ ဥက္ကာကကုလနန္ဒနံ။|
    count |၁၉၃|
      block |န စိရေနေဝ ကာလေန၊ ဇရာ သမဓိသေဿတိ။|
      block |ဝိဟာယ ဂေဟံ ကာရုညေ၊ စရ ဓမ္မမနိန္ဒိတေ။|
    count |၁၉၄|
      block |သုတွာဟံ မာတု ဝစနံ၊ ပဗ္ဗဇိံ အနဂါရိယံ။|
      block |ဒေဟေန န တု စိတ္တေန၊ ရူပယောဗ္ဗနလာဠိတာ။|
    count |၁၉၅|
      block |မဟတာ စ ပယတ္တေန၊ ဈာနဇ္ဈေန ပရံ မမ။|
      block |ကာတုဉ္စ ဝဒတေ မာတာ၊ န စာဟံ တတ္ထ ဥဿုကာ။|
    count |၁၉၆|
      block |တတော မဟာကာရုဏိကော၊ ဒိသွာ မံ ကာမလာလသံ။|
      block |နိဗ္ဗိန္ဒနတ္ထံ ရူပသ္မိံ၊ မမ စက္ခုပထေ ဇိနော။|
    count |၁၉၇|
      block |သကေန အာနုဘာဝေန၊ ဣတ္ထိံ မာပေသိ သောဘိနိံ။|
      block |ဒဿနီယံ သုရုစိရံ၊ မမတောပိ သုရူပိနိံ။|
    count |၁၉၈|
      block |တမဟံ ဝိမှိတာ ဒိသွာ၊ အတိဝိမှိတဒေဟိနိံ။|
      block |စိန္တယိံ သဖလံ မေတိ၊ နေတ္တလာဘဉ္စ မာနုသံ။|
    count |၁၉၉|
      block |တမဟံ ဧဟိ သုဘဂေ၊ ယေနတ္ထော တံ ဝဒေဟိ မေ။|
      block |ကုလံ တေ နာမဂေါတ္တဉ္စ၊ ဝဒ မေ ယဒိ တေ ပိယံ။|
    count |၂၀၀|
      block |န ဝဉ္စကာလော သုဘဂေ၊ ဥစ္ဆင်္ဂေ မံ နိဝါသယ။|
      block |သီဒန္တီဝ မမင်္ဂါနိ၊ ပသုပ္ပယ မုဟုတ္တကံ။|
    count |၂၀၁|
      block |တတော သီသံ မမင်္ကေ သာ၊ ကတွာ သယိ သုလောစနာ။|
      block |တဿာ နလာဋေ ပတိတာ၊ လုဒ္ဓါ ပရမဒာရုဏာ။|
    count |၂၀၂|
      block |သဟ တဿာ နိပါတေန၊ ပိဠကာ ဥပပဇ္ဇထ။|
      block |ပဂ္ဃရိံသု ပဘိန္နာ စ၊ ကုဏပါ ပုဗ္ဗလောဟိတာ။|
    count |၂၀၃|
      block |ပဘိန္နံ ဝဒနဉ္စာပိ၊ ကုဏပံ ပူတိဂန္ဓနံ။|
      block |ဥဒ္ဓုမာတံ ဝိနိလဉ္စ၊ ပုဗ္ဗဉ္စာပိ သရီရကံ။|
    count |၂၀၄|
      block |သာ ပဝေဒိတသဗ္ဗင်္ဂီ၊ နိဿသန္တီ မုဟုံ မုဟုံ။|
      block |ဝေဒယန္တီ သကံ ဒုက္ခံ၊ ကရုဏံ ပရိဒေဝယိ။|
    count |၂၀၅|
      block |ဒုက္ခေန ဒုက္ခိတာ ဟောမိ၊ ဖုသယန္တိ စ ဝေဒနာ။|
      block |မဟာဒုက္ခေ နိမုဂ္ဂမှိ၊ သရဏံ ဟောဟိ မေ သခီ။|
    count |၂၀၆|
      block |ကုဟိံ ဝဒနသောဘံ တေ၊ ကုဟိံ တေ တုင်္ဂနာသိကာ။|
      block |တမ္ဗဗိမ္ဗဝရောဋ္ဌံ တေ၊ ဝဒနံ တေ ကုဟိံ ဂတံ။|
    count |၂၀၇|
      block |ကုဟိံ သသီနိဘံ ဝဏ္ဏံ၊ ကမ္ဗုဂီဝါ ကုဟိံ ဂတာ။|
      block |ဒောဠာလောလာဝ တေ ကဏ္ဏာ၊ ဝေဝဏ္ဏံ သမုပါဂတာ။|
    count |၂၀၈|
      block |မကုဠခါရကာကာရာ၊ ကလိကာဝ ပယောဓရာ။|
      block |ပဘိန္နာ ပူတိကုဏပါ၊ ဒုဋ္ဌဂန္ဓိတ္တမာဂတာ။|
    count |၂၀၉|
      block |ဝေဒိမဇ္ဈာဝ သုဿောဏီ၊ သူနာဝ နီတကိဗ္ဗိသာ။|
      block |ဇာတာ အမေဇ္ဈဘရိတာ၊ အဟော ရူပမသဿတံ။|
    count |၂၁၀|
      block |သဗ္ဗံ သရီရသဉ္ဇာတံ၊ ပူတိဂန္ဓံ ဘယာနကံ။|
      block |သုသာနမိဝ ဗီဘစ္ဆံ၊ ရမန္တေ ယတ္ထ ဗာလိသာ။|
    count |၂၁၁|
      block |တဒာ မဟာကာရုဏိကော၊ ဘာတာ မေ လောကနာယကော။|
      block |ဒိသွာ သံဝိဂ္ဂစိတ္တံ မံ၊ ဣမာ ဂါထာ အဘာသထ။|
    count |၂၁၂|
      block |အာတုရံ ကုဏပံ ပူတိံ၊ ပဿ နန္ဒေ သမုဿယံ။|
      block |အသုဘာယ စိတ္တံ ဘာဝေဟိ၊ ဧကဂ္ဂံ သုသမာဟိတံ။|
    count |၂၁၃|
      block |ယထာ ဣဒံ တထာ ဧတံ၊ ယထာ ဧတံ တထာ ဣဒံ။|
      block |ဒုဂ္ဂန္ဓံ ပူတိကံ ဝါတိ၊ ဗာလာနံ အဘိနန္ဒိတံ။|
    count |၂၁၄|
      block |ဧဝမေတံ အဝေက္ခန္တီ၊ ရတ္တိန္ဒိဝမတန္ဒိတာ။|
      block |တတော သကာယ ပညာယ၊ အဘိနိဗ္ဗိဇ္ဈ ဒက္ခသိ။|
    count |၂၁၅|
      block |တတောဟံ အတိသံဝိဂ္ဂါ၊ သုတွာ ဂါထာ သုဘာသိတာ။|
      block |တတြဋ္ဌိတာဝဟံ သန္တီ၊ အရဟတ္တမပါပုဏိံ။|
    count |၂၁၆|
      block |ယတ္ထ ယတ္ထ နိသိန္နာဟံ၊ သဒာ ဈာနပရာယနာ။|
      block |ဇိနော တသ္မိံ ဂုဏေ တုဋ္ဌော၊ ဧတဒဂ္ဂေ ဌပေသိ မံ။|
    count |၂၁၇|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၂၁၈|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၂၁၉|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ နန္ဒာ ဘိက္ခုနီ ဇနပဒကလျာဏီ ဣမာ ဂါထာယော အဘာသိတ္ထာတိ။|
    stand |နန္ဒာထေရိယာပဒာနံ ပဉ္စမံ။|
  block |၆။ သောဏာထေရီအပဒာနံ|
    count |၂၂၀|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၂၂၁|
      block |တဒာ သေဋ္ဌိကုလေ ဇာတာ၊ သုခိတာ ပူဇိတာ ပိယာ။|
      block |ဥပေတွာ တံ မုနိဝရံ၊ အဿောသိံ မဓုရံ ဝစံ။|
    count |၂၂၂|
      block |အာရဒ္ဓဝီရိယာနဂ္ဂံ၊ ဝဏ္ဏေသိ ဘိက္ခုနိံ ဇိနော။|
      block |တံ သုတွာ မုဒိတာ ဟုတွာ၊ ကာရံ ကတွာန သတ္ထုနော။|
    count |၂၂၃|
      block |အဘိဝါဒိယ သမ္ဗုဒ္ဓံ၊ ဌာနံ တံ ပတ္ထယိံ တဒာ။|
      block |အနုမောဒိ မဟာဝီရော၊ သိဇ္ဈတံ ပဏိဓီ တဝ။|
    count |၂၂၄|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၂၂၅|
      block |တဿ ဓမ္မေသု ဒာယာဒာ၊ ဩရသာ ဓမ္မနိမ္မိတာ။|
      block |သောဏာတိ နာမ နာမေန၊ ဟေဿတိ သတ္ထု သာဝိကာ။|
    count |၂၂၆|
      block |တံ သုတွာ မုဒိတာ ဟုတွာ၊ ယာဝဇီဝံ တဒာ ဇိနံ။|
      block |မေတ္တစိတ္တာ ပရိစရိံ၊ ပစ္စယေဟိ ဝိနာယကံ။|
    count |၂၂၇|
      block |တေန ကမ္မေန သုကတေန၊ စေတနာပဏိဓီဟိ စ။|
      block |ဇဟိတွာ မာနုသံ ဒေဟံ၊ တာဝတိံသမဂစ္ဆဟံ။|
    count |၂၂၈|
      block |ပစ္ဆိမေ စ ဘဝေ ဒာနိ၊ ဇာတာ သေဋ္ဌိကုလေ အဟံ။|
      block |သာဝတ္ထိယံ ပုရဝရေ၊ ဣဒ္ဓေ ဖီတေ မဟဒ္ဓနေ။|
    count |၂၂၉|
      block |ယဒာ စ ယောဗ္ဗနပ္ပတ္တာ၊ ဂန္တွာ ပတိကုလံ အဟံ။|
      block |ဒသ ပုတ္တာနိ အဇနိံ၊ သုရူပါနိ ဝိသေသတော။|
    count |၂၃၀|
      block |သုခေဓိတာ စ တေ သဗ္ဗေ၊ ဇနနေတ္တမနောဟရာ။|
      block |အမိတ္တာနမ္ပိ ရုစိတာ၊ မမ ပဂေဝ တေ ပိယာ။|
    count |၂၃၁|
      block |တတော မယှံ အကာမာယ၊ ဒသပုတ္တပုရက္ခတော။|
      block |ပဗ္ဗဇိတ္ထ သ မေ ဘတ္တာ၊ ဒေဝဒေဝဿ သာသနေ။|
    count |၂၃၂|
      block |တဒေကိကာ ဝိစိန္တေသိံ၊ ဇီဝိတေနာလမတ္ထု မေ။|
      block |စတ္တာယ ပတိပုတ္တေဟိ၊ ဝုဍ္ဎာယ စ ဝရာကိယာ။|
    count |၂၃၃|
      block |အဟမ္ပိ တတ္ထ ဂစ္ဆိဿံ၊ သမ္ပတ္တော ယတ္ထ မေ ပတိ။|
      block |ဧဝါဟံ စိန္တယိတွာန၊ ပဗ္ဗဇိံ အနဂါရိယံ။|
    count |၂၃၄|
      block |တတော စ မံ ဘိက္ခုနိယော၊ ဧကံ ဘိက္ခုနုပဿယေ။|
      block |ဝိဟာယ ဂစ္ဆုမောဝါဒံ၊ တာပေဟိ ဥဒကံ ဣတိ။|
    count |၂၃၅|
      block |တဒာ ဥဒကမာဟိတွာ၊ ဩကိရိတွာန ကုမ္ဘိယာ။|
      block |စုလ္လေ ဌပေတွာ အာသီနာ၊ တတော စိတ္တံ သမာဒဟိံ။|
    count |၂၃၆|
      block |ခန္ဓေ အနိစ္စတော ဒိသွာ၊ ဒုက္ခတော စ အနတ္တတော။|
      block |ခေပေတွာ အာသဝေ သဗ္ဗေ၊ အရဟတ္တမပါပုဏိံ။|
    count |၂၃၇|
      block |တဒာဂန္တွာ ဘိက္ခုနိယော၊ ဥဏှောဒကမပုစ္ဆိသုံ။|
      block |တေဇောဓာတုမဓိဋ္ဌာယ၊ ခိပ္ပံ သန္တာပယိံ ဇလံ။|
    count |၂၃၈|
      block |ဝိမှိတာ တာ ဇိနဝရံ၊ ဧတမတ္ထမသာဝယုံ။|
      block |တံ သုတွာ မုဒိတော နာထော၊ ဣမံ ဂါထံ အဘာသထ။|
    count |၂၃၉|
      block |ယော စ ဝဿသတံ ဇီဝေ၊ ကုသီတော ဟီနဝီရိယော။|
      block |ဧကာဟံ ဇီဝိတံ သေယျော၊ ဝီရိယမာရဘတော ဒဠှံ။|
    count |၂၄၀|
      block |အာရာဓိတော မဟာဝီရော၊ မယာ သုပ္ပဋိပတ္တိယာ။|
      block |အာရဒ္ဓဝီရိယာနဂ္ဂံ၊ မမာဟ သ မဟာမုနိ။|
    count |၂၄၁|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၂၄၂|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၂၄၃|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ သောဏာ ဘိက္ခုနီ ဣမာ ဂါထာယော အဘာသိတ္ထာတိ။|
    stand |သောဏာထေရိယာပဒာနံ ဆဋ္ဌံ။|
  block |၇။ ဘဒ္ဒကာပိလာနီထေရီအပဒာနံ|
    count |၂၄၄|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |ဣတော သတသဟဿမှိ၊ ကပ္ပေ ဥပ္ပဇ္ဇိ နာယကော။|
    count |၂၄၅|
      block |တဒာဟု ဟံသဝတိယံ၊ ဝိဒေဟော နာမ နာမတော။|
      block |သေဋ္ဌီ ပဟူတရတနော၊ တဿ ဇာယာ အဟောသဟံ။|
    count |၂၄၆|
      block |ကဒာစိ သော နရာဒိစ္စံ၊ ဥပေစ္စ သပရိဇ္ဇနော။|
      block |ဓမ္မမဿောသိ ဗုဒ္ဓဿ၊ သဗ္ဗဒုက္ခဘယပ္ပဟံ။|
    count |၂၄၇|
      block |သာဝကံ ဓုတဝါဒာနံ၊ အဂ္ဂံ ကိတ္တေသိ နာယကော။|
      block |သုတွာ သတ္တာဟိကံ ဒာနံ၊ ဒတွာ ဗုဒ္ဓဿ တာဒိနော။|
    count |၂၄၈|
      block |နိပစ္စ သိရသာ ပါဒေ၊ တံ ဌာနမဘိပတ္ထယိံ။|
      block |သ ဟာသယန္တော ပရိသံ၊ တဒာ ဟိ နရပုင်္ဂဝေါ။|
    count |၂၄၉|
      block |သေဋ္ဌိနော အနုကမ္ပါယ၊ ဣမာ ဂါထာ အဘာသထ။|
      block |လစ္ဆသေ ပတ္ထိတံ ဌာနံ၊ နိဗ္ဗုတော ဟောဟိ ပုတ္တက။|
    count |၂၅၀|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၂၅၁|
      block |တဿ ဓမ္မေသု ဒာယာဒော၊ ဩရသော ဓမ္မနိမ္မိတော။|
      block |ကဿပေါ နာမ ဂေါတ္တေန၊ ဟေဿတိ သတ္ထု သာဝကော။|
    count |၂၅၂|
      block |တံ သုတွာ မုဒိတော ဟုတွာ၊ ယာဝဇီဝံ တဒာ ဇိနံ။|
      block |မေတ္တစိတ္တော ပရိစရိ၊ ပစ္စယေဟိ ဝိနာယကံ။|
    count |၂၅၃|
      block |သာသနံ ဇောတယိတွာန၊ သော မဒ္ဒိတွာ ကုတိတ္ထိယေ။|
      block |ဝေနေယျံ ဝိနယိတွာ စ၊ နိဗ္ဗုတော သော သသာဝကော။|
    count |၂၅၄|
      block |နိဗ္ဗုတေ တမှိ လောကဂ္ဂေ၊ ပူဇနတ္ထာယ သတ္ထုနော။|
      block |ဉာတိမိတ္တေ သမာနေတွာ၊ သဟ တေဟိ အကာရယိ။|
    count |၂၅၅|
      block |သတ္တယောဇနိကံ ထူပံ၊ ဥဗ္ဗိဒ္ဓံ ရတနာမယံ။|
      block |ဇလန္တံ သတရံသိံဝ၊ သာလရာဇံဝ ဖုလ္လိတံ။|
    count |၂၅၆|
      block |သတ္တသတသဟဿာနိ၊ ပါတိယော တတ္ထ ကာရယိ။|
      block |နဠဂ္ဂီ ဝိယ ဇောတန္တီ၊ ရတနေဟေဝ သတ္တဟိ။|
    count |၂၅၇|
      block |ဂန္ဓတေလေန ပူရေတွာ၊ ဒီပါနုဇ္ဇလယီ တဟိံ။|
      block |ပူဇနတ္ထာယ မဟေသိဿ၊ သဗ္ဗဘူတာနုကမ္ပိနော။|
    count |၂၅၈|
      block |သတ္တသတသဟဿာနိ၊ ပုဏ္ဏကုမ္ဘာနိ ကာရယိ။|
      block |ရတနေဟေဝ ပုဏ္ဏာနိ၊ ပူဇနတ္ထာယ မဟေသိနော။|
    count |၂၅၉|
      block |မဇ္ဈေ အဋ္ဌဋ္ဌကုမ္ဘီနံ၊ ဥဿိတာ ကဉ္စနဂ္ဃိယော။|
      block |အတိရောစန္တိ ဝဏ္ဏေန၊ သရဒေဝ ဒိဝါကရော။|
    count |၂၆၀|
      block |စတုဒွာရေသု သောဘန္တိ၊ တောရဏာ ရတနာမယာ။|
      block |ဥဿိတာ ဖလကာ ရမ္မာ၊ သောဘန္တိ ရတနာမယာ။|
    count |၂၆၁|
      block |ဝိရောစန္တိ ပရိက္ခိတ္တာ၊ အဝဋံသာ သုနိမ္မိတာ။|
      block |ဥဿိတာနိ ပဋာကာနိ၊ ရတနာနိ ဝိရောစရေ။|
    count |၂၆၂|
      block |သုရတ္တံ သုကတံ စိတ္တံ၊ စေတိယံ ရတနာမယံ။|
      block |အတိရောစတိ ဝဏ္ဏေန၊ သသဉ္ဈောဝ ဒိဝါကရော။|
    count |၂၆၃|
      block |ထူပဿ ဝေဒိယော တိဿော၊ ဟရိတာလေန ပူရယိ။|
      block |ဧကံ မနောသိလာယေကံ၊ အဉ္ဇနေန စ ဧကိကံ။|
    count |၂၆၄|
      block |ပူဇံ ဧတာဒိသံ ရမ္မံ၊ ကာရေတွာ ဝရဝါဒိနော။|
      block |အဒာသိ ဒာနံ သင်္ဃဿ၊ ယာဝဇီဝံ ယထာဗလံ။|
    count |၂၆၅|
      block |သဟာဝ သေဋ္ဌိနာ တေန၊ တာနိ ပုညာနိ သဗ္ဗသော။|
      block |ယာဝဇီဝံ ကရိတွာန၊ သဟာဝ သုဂတိံ ဂတာ။|
    count |၂၆၆|
      block |သမ္ပတ္တိယောနုဘောတွာန၊ ဒေဝတ္တေ အထ မာနုသေ။|
      block |ဆာယာ ဝိယ သရီရေန၊ သဟ တေနေဝ သံသရိံ။|
    count |၂၆၇|
      block |ဧကနဝုတိတော ကပ္ပေ၊ ဝိပဿီ နာမ နာယကော။|
      block |ဥပ္ပဇ္ဇိ စာရုဒဿနော၊ သဗ္ဗဓမ္မဝိပဿကော။|
    count |၂၆၈|
      block |တဒာယံ ဗန္ဓုမတိယံ၊ ဗြာဟ္မဏော သာဓုသမ္မတော။|
      block |အဍ္ဎော သန္တော ဂုဏေနာပိ၊ ဓနေန စ သုဒုဂ္ဂတော။|
    count |၂၆၉|
      block |တဒာပိ တဿာဟံ အာသိံ၊ ဗြာဟ္မဏီ သမစေတသာ။|
      block |ကဒာစိ သော ဒိဇဝရော၊ သင်္ဂမေသိ မဟာမုနိံ။|
    count |၂၇၀|
      block |နိသိန္နံ ဇနကာယမှိ၊ ဒေသေန္တံ အမတံ ပဒံ။|
      block |သုတွာ ဓမ္မံ ပမုဒိတော၊ အဒာသိ ဧကသာဋကံ။|
    count |၂၇၁|
      block |ဃရမေကေန ဝတ္ထေန၊ ဂန္တွာနေတံ သ မဗြဝိ။|
      block |အနုမောဒ မဟာပုညံ၊ ဒိန္နံ ဗုဒ္ဓဿ သာဋကံ။|
    count |၂၇၂|
      block |တဒာဟံ အဉ္ဇလိံ ကတွာ၊ အနုမောဒိံ သုပီဏိတာ။|
      block |သုဒိန္နော သာဋကော သာမိ၊ ဗုဒ္ဓသေဋ္ဌဿ တာဒိနော။|
    count |၂၇၃|
      block |သုခိတော သဇ္ဇိတော ဟုတွာ၊ သံသရန္တော ဘဝါဘဝေ။|
      block |ဗာရာဏသိပုရေ ရမ္မေ၊ ရာဇာ အာသိ မဟီပတိ။|
    count |၂၇၄|
      block |တဒာ တဿ မဟေသီဟံ၊ ဣတ္ထိဂုမ္ဗဿ ဥတ္တမာ။|
      block |တဿာတိ ဒယိတာ အာသိံ၊ ပုဗ္ဗသ္နေဟေန ဘတ္တုနော။|
    count |၂၇၅|
      block |ပိဏ္ဍာယ ဝိစရန္တေ တေ၊ အဋ္ဌ ပစ္စေကနာယကေ။|
      block |ဒိသွာ ပမုဒိတော ဟုတွာ၊ ဒတွာ ပိဏ္ဍံ မဟာရဟံ။|
    count |၂၇၆|
      block |ပုနော နိမန္တယိတွာန၊ ကတွာ ရတနမဏ္ဍပံ။|
      block |ကမ္မာရေဟိ ကတံ ပတ္တံ၊ သောဝဏ္ဏံ ဝတ တတ္တကံ။|
    count |၂၇၇|
      block |သမာနေတွာန တေ သဗ္ဗေ၊ တေသံ ဒာနမဒာသိ သော။|
      block |သောဏ္ဏာသနေ ပဝိဋ္ဌာနံ၊ ပသန္နော သေဟိ ပါဏိဘိ။|
    count |၂၇၈|
      block |တမ္ပိ ဒာနံ သဟာဒာသိံ၊ ကာသိရာဇေနဟံ တဒာ။|
      block |ပုနာဟံ ဗာရာဏသိယံ၊ ဇာတာ ကာသိကဂါမကေ။|
    count |၂၇၉|
      block |ကုဋုမ္ဗိကကုလေ ဖီတေ၊ သုခိတော သော သဘာတုကော။|
      block |ဇေဋ္ဌဿ ဘာတုနော ဇာယာ၊ အဟောသိံ သုပတိဗ္ဗတာ။|
    count |၂၈၀|
      block |ပစ္စေကဗုဒ္ဓံ ဒိသွာန၊ ကနိယဿ မမ ဘတ္တုနော။|
      block |ဘာဂန္နံ တဿ ဒတွာန၊ အာဂတေ တမှိ ပါဝဒိံ။|
    count |၂၈၁|
      block |နာဘိနန္ဒိတ္ထ သော ဒာနံ၊ တတော တဿ အဒာသဟံ။|
      block |ဥခါ အာနိယ တံ အန္နံ၊ ပုနော တဿေဝ သော အဒာ။|
    count |၂၈၂|
      block |တဒန္နံ ဆဍ္ဍယိတွာန၊ ဒုဋ္ဌာ ဗုဒ္ဓဿဟံ တဒာ။|
      block |ပတ္တံ ကလလပုဏ္ဏံ တံ၊ အဒာသိံ တဿ တာဒိနော။|
    count |၂၈၃|
      block |ဒာနေ စ ဂဟဏေ စေဝ၊ အပစေ ပဒုသေပိ စ။|
      block |သမစိတ္တမုခံ ဒိသွာ၊ တဒာဟံ သံဝိဇိံ ဘုသံ။|
    count |၂၈၄|
      block |ပုနော ပတ္တံ ဂဟေတွာန၊ သောဓယိတွာ သုဂန္ဓိနာ။|
      block |ပသန္နစိတ္တာ ပူရေတွာ၊ သဃတံ သက္ကရံ အဒံ။|
    count |၂၈၅|
      block |ယတ္ထ ယတ္ထူပပဇ္ဇာမိ၊ သုရူပါ ဟောမိ ဒာနတော။|
      block |ဗုဒ္ဓဿ အပကာရေန၊ ဒုဂ္ဂန္ဓာ ဝဒနေန စ။|
    count |၂၈၆|
      block |ပုန ကဿပဝီရဿ၊ နိဓာယန္တမှိ စေတိယေ။|
      block |သောဝဏ္ဏံ ဣဋ္ဌကံ ဝရံ၊ အဒာသိံ မုဒိတာ အဟံ။|
    count |၂၈၇|
      block |စတုဇ္ဇာတေန ဂန္ဓေန၊ နိစယိတွာ တမိဋ္ဌကံ။|
      block |မုတ္တာ ဒုဂ္ဂန္ဓဒောသမှာ၊ သဗ္ဗင်္ဂသုသမာဂတာ။|
    count |၂၈၈|
      block |သတ္တပါတိသဟဿာနိ၊ ရတနေဟေဝ သတ္တဟိ။|
      block |ကာရေတွာ ဃတပူရာနိ၊ ဝဋ္ဋီနိ စ သဟဿသော။|
    count |၂၈၉|
      block |ပက္ခိပိတွာ ပဒီပေတွာ၊ ဌပယိံ သတ္တပန္တိယော။|
      block |ပူဇနတ္ထံ လောကနာထဿ၊ ဝိပ္ပသန္နေန စေတသာ။|
    count |၂၉၀|
      block |တဒာပိ တမှိ ပုညမှိ၊ ဘာဂိနီယိ ဝိသေသတော။|
      block |ပုန ကာသီသု သဉ္ဇာတော၊ သုမိတ္တာ ဣတိ ဝိဿုတော။|
    count |၂၉၁|
      block |တဿာဟံ ဘရိယာ အာသိံ၊ သုခိတာ သဇ္ဇိတာ ပိယာ။|
      block |တဒာ ပစ္စေကမုနိနော၊ အဒာသိံ ဃနဝေဌနံ။|
    count |၂၉၂|
      block |တဿာပိ ဘာဂိနီ အာသိံ၊ မောဒိတွာ ဒာနမုတ္တမံ။|
      block |ပုနာပိ ကာသိရဋ္ဌမှိ၊ ဇာတော ကောလိယဇာတိယာ။|
    count |၂၉၃|
      block |တဒာ ကောလိယပုတ္တာနံ၊ သတေဟိ သဟ ပဉ္စဟိ။|
      block |ပဉ္စပစ္စေကဗုဒ္ဓါနံ၊ သတာနိ သမုပဋ္ဌဟိ။|
    count |၂၉၄|
      block |တေမာသံ တပ္ပယိတွာန၊ အဒာသိ စ တိစီဝရေ။|
      block |ဇာယာ တဿ တဒာ အာသိံ၊ ပုညကမ္မပထာနုဂါ။|
    count |၂၉၅|
      block |တတော စုတော အဟု ရာဇာ၊ နန္ဒော နာမ မဟာယသော။|
      block |တဿာပိ မဟေသီ အာသိံ၊ သဗ္ဗကာမသမိဒ္ဓိနီ။|
    count |၂၉၆|
      block |တဒာ ရာဇာ ဘဝိတွာန၊ ဗြဟ္မဒတ္တော မဟီပတိ။|
      block |ပဒုမဝတီပုတ္တာနံ၊ ပစ္စေကမုနိနံ တဒာ။|
    count |၂၉၇|
      block |သတာနိ ပဉ္စနူနာနိ၊ ယာဝဇီဝံ ဥပဋ္ဌဟိံ။|
      block |ရာဇုယျာနေ နိဝါသေတွာ၊ နိဗ္ဗုတာနိ စ ပူဇယိံ။|
    count |၂၉၈|
      block |စေတိယာနိ စ ကာရေတွာ၊ ပဗ္ဗဇိတွာ ဥဘော မယံ။|
      block |ဘာဝေတွာ အပ္ပမညာယော၊ ဗြဟ္မလောကံ အဂမှသေ။|
    count |၂၉၉|
      block |တတော စုတော မဟာတိတ္ထေ၊ သုဇာတော ပိပ္ဖလာယနော။|
      block |မာတာ သုမနဒေဝီတိ၊ ကောသိဂေါတ္တော ဒိဇော ပိတာ။|
    count |၃၀၀|
      block |အဟံ မဒ္ဒေ ဇနပဒေ၊ သာကလာယ ပုရုတ္တမေ။|
      block |ကပ္ပိလဿ ဒိဇဿာသိံ၊ ဓီတာ မာတာ သုစီမတိ။|
    count |၃၀၁|
      block |ဃနကဉ္စနဗိမ္ဗေန၊ နိမ္မိနိတွာန မံ ပိတာ။|
      block |အဒာ ကဿပဓီရဿ၊ ကာမေဟိ ဝဇ္ဇိတဿမံ။|
    count |၃၀၂|
      block |ကဒာစိ သော ကာရုဏိကော၊ ဂန္တွာ ကမ္မန္တပေက္ခကော။|
      block |ကာကာဒိကေဟိ ခဇ္ဇန္တေ၊ ပါဏေ ဒိသွာန သံဝိဇိ။|
    count |၃၀၃|
      block |ဃရေဝါဟံ တိလေ ဇာတေ၊ ဒိသွာနာတပတာပနေ။|
      block |ကိမိ ကာကေဟိ ခဇ္ဇန္တေ၊ သံဝေဂမလဘိံ တဒာ။|
    count |၃၀၄|
      block |တဒာ သော ပဗ္ဗဇီ ဓီရော၊ အဟံ တမနုပဗ္ဗဇိံ။|
      block |ပဉ္စဝဿာနိ နိဝသိံ၊ ပရိဗ္ဗာဇဝတေ အဟံ။|
    count |၃၀၅|
      block |ယဒာ ပဗ္ဗဇိတာ အာသိ၊ ဂေါတမီ ဇိနပေါသိကာ။|
      block |တဒာဟံ တမုပဂန္တွာ၊ ဗုဒ္ဓေန အနုသာသိတာ။|
    count |၃၀၆|
      block |န စိရေနေဝ ကာလေန၊ အရဟတ္တမပါပုဏိံ။|
      block |အဟော ကလျာဏမိတ္တတ္တံ၊ ကဿပဿ သိရီမတော။|
    count |၃၀၇|
      block |သုတော ဗုဒ္ဓဿ ဒာယာဒော၊ ကဿပေါ သုသမာဟိတော။|
      block |ပုဗ္ဗေနိဝါသံ ယော ဝေဒိ၊ သဂ္ဂါပါယဉ္စ ပဿတိ။|
    count |၃၀၈|
      block |အထော ဇာတိက္ခယံ ပတ္တော၊ အဘိညာဝေါသိတော မုနိ။|
      block |ဧတာဟိ တီဟိ ဝိဇ္ဇာဟိ၊ တေဝိဇ္ဇော ဟောတိ ဗြာဟ္မဏော။|
    count |၃၀၉|
      block |တထေဝ ဘဒ္ဒကာပိလာနီ၊ တေဝိဇ္ဇာ မစ္စုဟာယိနီ။|
      block |ဓာရေတိ အန္တိမံ ဒေဟံ၊ ဇိတွာ မာရံ သဝါဟနံ။|
    count |၃၁၀|
      block |ဒိသွာ အာဒီနဝံ လောကေ၊ ဥဘော ပဗ္ဗဇိတာ မယံ။|
      block |တျမှ ခီဏာသဝါ ဒန္တာ၊ သီတိဘူတာမှ နိဗ္ဗုတာ။|
    count |၃၁၁|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၃၁၂|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၃၁၃|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ဘဒ္ဒကာပိလာနီ ဘိက္ခုနီ ဣမာ ဂါထာယော အဘာသိတ္ထာတိ။|
    stand |ဘဒ္ဒကာပိလာနီထေရိယာပဒာနံ သတ္တမံ။|
  block |၈။ ယသောဓရာထေရီအပဒာနံ|
    count |၃၁၄|
      block |ဧကသ္မိံ သမယေ ရမ္မေ၊ ဣဒ္ဓေ ရာဇဂဟေ ပုရေ။|
      block |ပဗ္ဘာရမှိ ဝရေကမှိ၊ ဝသန္တေ နရနာယကေ။|
    count |၃၁၅|
      block |ဝသန္တိယာ တမှိ နဂရေ၊ ရမ္မေ ဘိက္ခုနုပဿယေ။|
      block |ယသောဓရာဘိက္ခုနိယာ၊ ဧဝံ အာသိ ဝိတက္ကိတံ။|
    count |၃၁၆|
      block |သုဒ္ဓေါဒနော မဟာရာဇာ၊ ဂေါတမီ စ ပဇာပတီ။|
      block |အဘိညာတာ မဟာထေရာ၊ ထေရိယော စ မဟိဒ္ဓိကာ။|
    count |၃၁၇|
      block |သန္တိံ ဂတာဝ အာသုံ တေ၊ ဒီပစ္စီဝ နိရာသဝါ။|
      block |လောကနာထေ ဓရန္တေဝ၊ အဟမ္ပိ စ သိဝံ ပဒံ။|
    count |၃၁၈|
      block |ဂမိဿာမီတိ စိန္တေတွာ၊ ပဿန္တီ အာယုမတ္တနော။|
      block |ပဿိတွာ အာယုသင်္ခါရံ၊ တဒဟေဝ ခယံ ဂတံ။|
    count |၃၁၉|
      block |ပတ္တစီဝရမာဒာယ၊ နိက္ခမိတွာ သကဿမာ။|
      block |ပုရက္ခတာ ဘိက္ခုနီဘိ၊ သတေဟိ သဟဿေဟိ သာ။|
    count |၃၂၀|
      block |မဟိဒ္ဓိကာ မဟာပညာ၊ သမ္ဗုဒ္ဓံ ဥပသင်္ကမိ။|
      block |သမ္ဗုဒ္ဓံ အဘိဝါဒေတွာ၊ သတ္ထုနော စက္ကလက္ခဏေ။|
      block |နိသိန္နာ ဧကမန္တမှိ၊ ဣဒံ ဝစနမဗြဝိ။|
    count |၃၂၁|
      block |အဋ္ဌသတ္တတိဝဿာဟံ၊ ပစ္ဆိမော ဝတ္တတေ ဝယော။|
      block |ပဗ္ဘာရမှိ အနုပ္ပတ္တာ၊ အာရောစေမိ မဟာမုနိ။|
    count |၃၂၂|
      block |ပရိပက္ကော ဝယော မယှံ၊ ပရိတ္တံ မမ ဇီဝိတံ။|
      block |ပဟာယ ဝေါ ဂမိဿာမိ၊ ကတံ မေ သရဏမတ္တနော။|
    count |၃၂၃|
      block |ဝယမှိ ပစ္ဆိမေ ကာလေ၊ မရဏံ ဥပရုဒ္ဓတိ။|
      block |အဇ္ဇရတ္တိံ မဟာဝီရ၊ ပါပုဏိဿာမိ နိဗ္ဗုတိံ။|
    count |၃၂၄|
      block |နတ္ထိ ဇာတိ ဇရာ ဗျာဓိ၊ မရဏဉ္စ မဟာမုနေ။|
      block |အဇရာမရဏံ ပုရံ၊ ဂမိဿာမိ အသင်္ခတံ။|
    count |၃၂၅|
      block |ယာဝတာ ပရိသာ နာမ၊ သမုပါသန္တိ သတ္ထုနော။|
      block |အပရာဓမဇာနန္တီ၊ ခမန္တံ သမ္မုခါ မုနေ။|
    count |၃၂၆|
      block |သံသရိတွာ စ သံသာရေ၊ ခလိတဉ္စေ မမံ တယိ။|
      block |အာရောစေမိ မဟာဝီရ၊ အပရာဓံ ခမဿု မေ။|
    count |၃၂၇|
      block |သုတွာန ဝစနံ တဿာ၊ မုနိန္ဒော ဣဒမဗြဝိ။|
      block |ကိမုတ္တရံ တေ ဝက္ခါမိ၊ နိဗ္ဗာနာယ ဝဇန္တိယာ။|
    count |၃၂၈|
      block |ဣဒ္ဓိဉ္စာပိ နိဒဿေဟိ၊ မမ သာသနကာရိကေ။|
      block |ပရိသာနဉ္စ သဗ္ဗာသံ၊ ကင်္ခံ ဆိန္ဒဿု ယာဝတာ။|
    count |၃၂၉|
      block |သုတွာ တံ မုနိနော ဝါစံ၊ ဘိက္ခုနီ သာ ယသောဓရာ။|
      block |ဝန္ဒိတွာ မုနိရာဇံ တံ၊ ဣဒံ ဝစနမဗြဝိ။|
    count |၃၃၀|
      block |ယသောဓရာ အဟံ ဝီရ၊ အဂါရေ တေ ပဇာပတိ။|
      block |သာကိယမှိ ကုလေ ဇာတာ၊ ဣတ္ထိအင်္ဂေ ပတိဋ္ဌိတာ။|
    count |၃၃၁|
      block |ထီနံ သတသဟဿာနံ၊ နဝုတီနံ ဆဒုတ္တရိ။|
      block |အဂါရေ တေ အဟံ ဝီရ၊ ပါမောက္ခါ သဗ္ဗာ ဣဿရာ။|
    count |၃၃၂|
      block |ရူပါစာရဂုဏူပေတာ၊ ယောဗ္ဗနဋ္ဌာ ပိယံဝဒာ။|
      block |သဗ္ဗာ မံ အပစာယန္တိ၊ ဒေဝတာ ဝိယ မာနုသာ။|
    count |၃၃၃|
      block |ကညာသတသဟဿပမုခါ၊ သကျပုတ္တနိဝေသနေ။|
      block |သမာနသုခဒုက္ခတာ၊ ဒေဝတာ ဝိယ နန္ဒနေ။|
    count |၃၃၄|
      block |ကာမဓာတုမတိက္ကမ္မ၊ သဏ္ဌိတာ ရူပဓာတုယာ။|
      block |ရူပေန သဒိသာ နတ္ထိ၊ ဌပေတွာ လောကနာယကံ။|
    count |၃၃၅|
      block |သမ္ဗုဒ္ဓံ အဘိဝါဒေတွာ၊ ဣဒ္ဓိံ ဒဿေသိ သတ္ထုနော။|
      block |နေကာ နာနာဝိဓာကာရာ၊ မဟာဣဒ္ဓီပိ ဒဿယီ။|
    count |၃၃၆|
      block |စက္ကဝါဠသမံ ကာယံ၊ သီသံ ဥတ္တရတော ကုရု။|
      block |ဥဘော ပက္ခါ ဒုဝေ ဒီပါ၊ ဇမ္ဗုဒီပံ သရီရတော။|
    count |၃၃၇|
      block |ဒက္ခိဏဉ္စ သရံ ပိဉ္ဆံ၊ နာနာသာခါ တု ပတ္တကာ။|
      block |စန္ဒဉ္စ သူရိယဉ္စက္ခိ၊ မေရုပဗ္ဗတတော သိခံ။|
    count |၃၃၈|
      block |စက္ကဝါလဂိရိံ တုဏ္ဍံ၊ ဇမ္ဗုရုက္ခံ သမူလကံ။|
      block |ဗီဇမာနာ ဥပါဂန္တွာ၊ ဝန္ဒန္တီ လောကနာယကံ။|
    count |၃၃၉|
      block |ဟတ္ထိဝဏ္ဏံ တထေဝဿံ၊ ပဗ္ဗတံ ဇလဓိံ တထာ။|
      block |စန္ဒိမံ သူရိယံ မေရုံ၊ သက္ကဝဏ္ဏဉ္စ ဒဿယိ။|
    count |၃၄၀|
      block |ယသောဓရာ အဟံ ဝီရ၊ ပါဒေ ဝန္ဒာမိ စက္ခုမ။|
      block |သဟဿလောကဓာတူနံ၊ ဖုလ္လပဒ္မေန ဆာဒယိ။|
    count |၃၄၁|
      block |ဗြဟ္မဝဏ္ဏဉ္စ မာပေတွာ၊ ဓမ္မံ ဒေသေသိ သုညတံ။|
      block |ယသောဓရာ အဟံ ဝီရ၊ ပါဒေ ဝန္ဒာမိ စက္ခုမ။|
    count |၃၄၂|
      block |ဣဒ္ဓီသု စ ဝသီ ဟောမိ၊ ဒိဗ္ဗာယ သောတဓာတုယာ။|
      block |စေတောပရိယဉာဏဿ၊ ဝသီ ဟောမိ မဟာမုနိ။|
    count |၃၄၃|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၃၄၄|
      block |အတ္ထဓမ္မနိရုတ္တီသု၊ ပဋိဘာနေ တထေဝ စ။|
      block |ဉာဏံ မယှံ မဟာဝီရ၊ ဥပ္ပန္နံ တဝ သန္တိကေ။|
    count |၃၄၅|
      block |ပုဗ္ဗာနံ လောကနာထာနံ၊ သင်္ဂမံ တေ နိဒဿိတံ။|
      block |အဓိကာရံ ဗဟုံ မယှံ၊ တုယှတ္ထာယ မဟာမုနေ။|
    count |၃၄၆|
      block |ယံ မယှံ ပူရိတံ ကမ္မံ၊ ကုသလံ သရသေ မုနေ။|
      block |တုယှတ္ထာယ မဟာဝီရ၊ ပုညံ ဥပစိတံ မယာ။|
    count |၃၄၇|
      block |အဘဗ္ဗဋ္ဌာနေ ဝဇ္ဇေတွာ၊ ဝါရယိတွာ အနာစရံ။|
      block |တုယှတ္ထာယ မဟာဝီရ၊ သဉ္စတ္တံ ဇီဝိတံ မယာ။|
    count |၃၄၈|
      block |နေကကောဋိသဟဿာနိ၊ ဘရိယတ္ထာယဒာသိ မံ။|
      block |န တတ္ထ ဝိမနာ ဟောမိ၊ တုယှတ္ထာယ မဟာမုနိ။|
    count |၃၄၉|
      block |နေကကောဋိသဟဿာနိ၊ ဥပကာရာယဒာသိ မံ။|
      block |န တတ္ထ ဝိမနာ ဟောမိ၊ တုယှတ္ထာယ မဟာမုနိ။|
    count |၃၅၀|
      block |နေကကောဋိသဟဿာနိ၊ ဘောဇနတ္ထာယဒာသိ မံ။|
      block |န တတ္ထ ဝိမနာ ဟောမိ၊ တုယှတ္ထာယ မဟာမုနိ။|
    count |၃၅၁|
      block |နေကကောဋိသဟဿာနိ၊ ဇီဝိတာနိ ပရိစ္စဇိံ။|
      block |ဘယမောက္ခံ ကရိဿန္တိ၊ ဒဒာမိ မမ ဇီဝိတံ။|
    count |၃၅၂|
      block |အင်္ဂဂတေ အလင်္ကာရေ၊ ဝတ္ထေ နာနာဝိဓေ ဗဟူ။|
      block |ဣတ္ထိမဏ္ဍေ န ဂူဟာမိ၊ တုယှတ္ထာယ မဟာမုနိ။|
    count |၃၅၃|
      block |ဓနဓညပရိစ္စာဂံ၊ ဂါမာနိ နိဂမာနိ စ။|
      block |ခေတ္တံ ပုတ္တာ စ ဓီတာ စ၊ ပရိစ္စတ္တာ မဟာမုနိ။|
    count |၃၅၄|
      block |ဟတ္ထီ အဿာ ဂဝါ စာပိ၊ ဒာသိယော ပရိစာရိကာ။|
      block |တုယှတ္ထာယ မဟာဝီရ၊ ပရိစ္စတ္တာ အသင်္ခိယာ။|
    count |၃၅၅|
      block |ယံ မယှံ ပဋိမန္တေသိ၊ ဒာနံ ဒဿာမိ ယာစကေ။|
      block |ဝိမနံ မေ န ပဿာမိ၊ ဒဒတော ဒာနမုတ္တမံ။|
    count |၃၅၆|
      block |နာနာဝိဓံ ဗဟုံ ဒုက္ခံ၊ သံသာရေ စ ဗဟုဗ္ဗိဓေ။|
      block |တုယှတ္ထာယ မဟာဝီရ၊ အနုဘုတ္တံ အသင်္ခိယံ။|
    count |၃၅၇|
      block |သုခပ္ပတ္တာနုမောဒာမိ၊ န စ ဒုက္ခေသု ဒုမ္မနာ။|
      block |သဗ္ဗတ္ထ တုလိတာ ဟောမိ၊ တုယှတ္ထာယ မဟာမုနိ။|
    count |၃၅၈|
      block |အနုမဂ္ဂေန သမ္ဗုဒ္ဓေါ၊ ယံ ဓမ္မံ အဘိနီဟရိ။|
      block |အနုဘောတွာ သုခံ ဒုက္ခံ၊ ပတ္တော ဗောဓိံ မဟာမုနိ။|
    count |၃၅၉|
      block |ဗြဟ္မဒေဝဉ္စ သမ္ဗုဒ္ဓံ၊ ဂေါတမံ လောကနာယကံ။|
      block |အညေသံ လောကနာထာနံ၊ သင်္ဂမံ တေ ဗဟုံ မယာ။|
    count |၃၆၀|
      block |အဓိကာရံ ဗဟုံ မယှံ၊ တုယှတ္ထာယ မဟာမုနိ။|
      block |ဂဝေသတော ဗုဒ္ဓဓမ္မေ၊ အဟံ တေ ပရိစာရိကာ။|
    count |၃၆၁|
      block |ကပ္ပေ စ သတသဟဿေ၊ စတုရော စ အသင်္ခိယေ။|
      block |ဒီပင်္ကရော မဟာဝီရော၊ ဥပ္ပဇ္ဇိ လောကနာယကော။|
    count |၃၆၂|
      block |ပစ္စန္တဒေသဝိသယေ၊ နိမန္တေတွာ တထာဂတံ။|
      block |တဿ အာဂမနံ မဂ္ဂံ၊ သောဓေန္တိ တုဋ္ဌမာနသာ။|
    count |၃၆၃|
      block |တေန ကာလေန သော အာသိ၊ သုမေဓော နာမ ဗြာဟ္မဏော။|
      block |မဂ္ဂဉ္စ ပဋိယာဒေသိ၊ အာယတော သဗ္ဗဒဿိနော။|
    count |၃၆၄|
      block |တေန ကာလေနဟံ အာသိံ၊ ကညာ ဗြာဟ္မဏသမ္ဘဝါ။|
      block |သုမိတ္တာနာမ နာမေန၊ ဥပဂစ္ဆိံ သမာဂမံ။|
    count |၃၆၅|
      block |အဋ္ဌ ဥပ္ပလဟတ္ထာနိ၊ ပူဇနတ္ထာယ သတ္ထုနော။|
      block |အာဒာယ ဇနသံမဇ္ဈေ၊ အဒ္ဒသံ ဣသိ မုဂ္ဂတံ။|
    count |၃၆၆|
      block |စိရာနုဂတံ ဒယိတံ၊ အတိက္ကန္တံ မနောဟရံ။|
      block |ဒိသွာ တဒာ အမညိဿံ၊ သဖလံ ဇီဝိတံ မမ။|
    count |၃၆၇|
      block |ပရက္ကမံ တံ သဖလံ၊ အဒ္ဒသံ ဣသိနော တဒာ။|
      block |ပုဗ္ဗကမ္မေန သမ္ဗုဒ္ဓေ၊ စိတ္တဉ္စာပိ ပသီဒိ မေ။|
    count |၃၆၈|
      block |ဘိယျော စိတ္တံ ပသာဒေသိံ၊ ဣသေ ဥဂ္ဂတမာနသေ။|
      block |ဒေယျံ အညံ န ပဿာမိ၊ ဒေမိ ပုပ္ဖာနိ တေ ဣသိ။|
    count |၃၆၉|
      block |ပဉ္စဟတ္ထာ တဝ ဟောန္တု၊ တယော ဟောန္တု မမံ ဣသေ။|
      block |တေန သဒ္ဓိံ သမာ ဟောန္တု၊ ဗောဓတ္ထာယ တဝံ ဣသေ။|
    stand |စတုတ္ထံ ဘာဏဝါရံ။|
    count |၃၇၀|
      block |ဣသိ ဂဟေတွာ ပုပ္ဖာနိ၊ အာဂစ္ဆန္တံ မဟာယသံ။|
      block |ပူဇေသိ ဇနသံမဇ္ဈေ၊ ဗောဓတ္ထာယ မဟာဣသိ။|
    count |၃၇၁|
      block |ပဿိတွာ ဇနသံမဇ္ဈေ၊ ဒီပင်္ကရော မဟာမုနိ။|
      block |ဝိယာကာသိ မဟာဝီရော၊ ဣသိ မုဂ္ဂတမာနသံ။|
    count |၃၇၂|
      block |အပရိမေယျေ ဣတော ကပ္ပေ၊ ဒီပင်္ကရော မဟာမုနိ။|
      block |မမ ကမ္မံ ဝိယာကာသိ၊ ဥဇုဘာဝံ မဟာမုနိ။|
    count |၃၇၃|
      block |သမစိတ္တာ သမကမ္မာ၊ သမကာရီ ဘဝိဿတိ။|
      block |ပိယာ ဟေဿတိ ကမ္မေန၊ တုယှတ္ထာယ မဟာဣသိ။|
    count |၃၇၄|
      block |သုဒဿနာ သုပိယာ စ၊ မနာပါ ပိယဝါဒိနီ။|
      block |တဿ ဓမ္မေသု ဒာယာဒာ၊ ဝိဟရိဿတိ ဣဒ္ဓိကာ။|
    count |၃၇၅|
      block |ယထာပိ ဘဏ္ဍသာမုဂ္ဂံ၊ အနုရက္ခတိ သာမိနော။|
      block |ဧဝံ ကုသလဓမ္မာနံ၊ အနုရက္ခိဿတေ အယံ။|
    count |၃၇၆|
      block |တဿ တေ အနုကမ္ပန္တီ၊ ပူရယိဿတိ ပါရမီ။|
      block |သီဟောဝ ပဉ္ဇရံ ဘေတွာ၊ ပါပုဏိဿတိ ဗောဓိယံ။|
    count |၃၇၇|
      block |အပရိမေယျေ ဣတော ကပ္ပေ၊ ယံ မံ ဗုဒ္ဓေါ ဝိယာကရီ။|
      block |တံ ဝါစံ အနုမောဒေန္တီ၊ ဧဝံကာရီ ဘဝိံ အဟံ။|
    count |၃၇၈|
      block |တဿ ကမ္မဿ သုကတဿ၊ တတ္ထ စိတ္တံ ပသာဒယိံ။|
      block |ဒေဝမနုဿကံ ယောနိံ၊ အနုဘောတွာ အသင်္ခိယံ။|
    count |၃၇၉|
      block |သုခဒုက္ခေနုဘောတွာဟံ၊ ဒေဝေသု မာနုသေသု စ။|
      block |ပစ္ဆိမေ ဘဝေ သမ္ပတ္တေ၊ အဇာယိံ သာကိယေ ကုလေ။|
    count |၃၈၀|
      block |ရူပဝတီ ဘောဂဝတီ၊ ယသသီလဝတီ တတော။|
      block |သဗ္ဗင်္ဂသမ္ပဒာ ဟောမိ၊ ကုလေသု အဘိသက္ကတာ။|
    count |၃၈၁|
      block |လာဘံ သိလောကံ သက္ကာရံ၊ လောကဓမ္မသမာဂမံ။|
      block |စိတ္တဉ္စ ဒုက္ခိတံ နတ္ထိ၊ ဝသာမိ အကုတောဘယာ။|
    count |၃၈၂|
      block |ဝုတ္တဉှေတံ ဘဂဝတာ၊ ရညော အန္တေပုရေ တဒာ။|
      block |ခတ္တိယာနံ ပုရေ ဝီရ၊ ဥပကာရဉ္စ နိဒ္ဒိသိ။|
    count |၃၈၃|
      block |ဥပကာရာ စ ယာ နာရီ၊ ယာ စ နာရီ သုခေ ဒုခေ။|
      block |အတ္ထက္ခါယီ စ ယာ နာရီ၊ ယာ စ နာရီနုကမ္ပိကာ။|
    count |၃၈၄|
      block |ပဉ္စကောဋိသတာ ဗုဒ္ဓါ၊ နဝကောဋိသတာနိ စ။|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
    count |၃၈၅|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
      block |ဧကာဒသကောဋိသတာ၊ ဗုဒ္ဓါ ဒွာဒသ ကောဋိယော။|
    count |၃၈၆|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
    count |၃၈၇|
      block |ဝီသကောဋိသတာ ဗုဒ္ဓါ၊ တိံသကောဋိသတာနိ စ။|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
    count |၃၈၈|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
      block |စတ္တာလီသကောဋိသတာ၊ ပညာသ ကောဋိသတာနိ စ။|
    count |၃၈၉|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
    count |၃၉၀|
      block |သဋ္ဌိကောဋိသတာ ဗုဒ္ဓါ၊ သတ္တတိကောဋိသတာနိ စ။|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
    count |၃၉၁|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
      block |အသီတိကောဋိသတာ ဗုဒ္ဓါ၊ နဝုတိကောဋိသတာနိ စ။|
    count |၃၉၂|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
    count |၃၉၃|
      block |ကောဋိသတသဟဿာနိ၊ ဟောန္တိ လောကဂ္ဂနာယကာ။|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
    count |၃၉၄|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
      block |နဝကောဋိသဟဿာနိ၊ အပရေ လောကနာယကာ။|
    count |၃၉၅|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
    count |၃၉၆|
      block |ကောဋိသတသဟဿာနိ၊ ပဉ္စာသီတိမဟေသိနံ။|
      block |ပဉ္စာသီတိကောဋိသတာ၊ သတ္တတိံသာ စ ကောဋိယော။|
    count |၃၉၇|
      block |ဧတေသံ ဒေဝဒေဝါနံ၊ မဟာဒာနံ ပဝတ္တယိံ။|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
    count |၃၉၈|
      block |ပစ္စေကဗုဒ္ဓါ ဝီတရာဂါ၊ အဋ္ဌဋ္ဌမကကောဋိယော။|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
    count |၃၉၉|
      block |ခီဏာသဝါ ဝီတမလာ၊ အသင်္ခိယာ ဗုဒ္ဓသာဝကာ။|
      block |အဓိကာရံ မဟာ မယှံ၊ ဓမ္မရာဇ သုဏောဟိ မေ။|
    count |၄၀၀|
      block |ဧဝံ ဓမ္မေ သုစိဏ္ဏာနံ၊ သဒာ ဓမ္မဿ စာရိနံ။|
      block |ဓမ္မစာရီ သုခံ သေတိ၊ အသ္မိံ လောကေ ပရမှိ စ။|
    count |၄၀၁|
      block |ဓမ္မံ စရေ သုစရိတံ၊ န နံ ဒုစ္စရိတံ စရေ။|
      block |ဓမ္မစာရီ သုခံ သေတိ၊ အသ္မိံ လောကေ ပရမှိ စ။|
    count |၄၀၂|
      block |နိဗ္ဗိန္ဒိတွာန သံသာရေ၊ ပဗ္ဗဇိံ အနဂါရိယံ။|
      block |သဟဿပရိဝါရေန၊ ပဗ္ဗဇိတွာ အကိဉ္စနာ။|
    count |၄၀၃|
      block |အဂါရံ ဝိဇဟိတွာန၊ ပဗ္ဗဇိံ အနဂါရိယံ။|
      block |အဍ္ဎမာသေ အသမ္ပတ္တေ၊ စတုသစ္စမပါပုဏိံ။|
    count |၄၀၄|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
      block |ဥပနေန္တိ ဗဟူ ဇနာ၊ သာဂရေယေဝ ဦမိယော။|
    count |၄၀၅|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝါ။|
    count |၄၀၆|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၄၀၇|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    count |၄၀၈|
      block |ဧဝံ ဗဟုဝိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။|
      block |ဝိသုဒ္ဓိဘာဝံ သမ္ပတ္တာ၊ လဘာမိ သဗ္ဗသမ္ပဒာ။|
    count |၄၀၉|
      block |ယာ ဒဒာတိ သကတ္တာနံ၊ ပုညတ္ထာယ မဟေသိနော။|
      block |သဟာယသမ္ပဒာ ဟောန္တိ၊ နိဗ္ဗာနပဒမသင်္ခတံ။|
    count |၄၁၀|
      block |ပရိက္ခီဏံ အတီတဉ္စ၊ ပစ္စုပ္ပန္နံ အနာဂတံ။|
      block |သဗ္ဗကမ္မံ မမံ ခီဏံ၊ ပါဒေ ဝန္ဒာမိ စက္ခုမ။|
    block |ဣတ္ထံ သုဒံ ယသောဓရာ ဘိက္ခုနီ ဘဂဝတော သမ္မုခါ ဣမာ ဂါထာယော အဘာသိတ္ထာတိ။|
    stand |ယသောဓရာထေရိယာပဒာနံ အဋ္ဌမံ။|
  block |၉။ ယသောဓရာပမုခဒသဘိက္ခုနီသဟဿအပဒာနံ|
    count |၄၁၁|
      block |ကပ္ပေ စ သတသဟဿေ၊ စတုရော စ အသင်္ခိယေ။|
      block |ဒီပင်္ကရော နာမ ဇိနော၊ ဥပ္ပဇ္ဇိ လောကနာယကော။|
    count |၄၁၂|
      block |ဒီပင်္ကရော မဟာဝီရော၊ ဝိယာကာသိ ဝိနာယကော။|
      block |သုမေဓဉ္စ သုမိတ္တဉ္စ၊ သမာနသုခဒုက္ခတံ။|
    count |၄၁၃|
      block |သဒေဝကဉ္စ ပဿန္တော၊ ဝိစရန္တော သဒေဝကံ။|
      block |တေသံ ပကိတ္တနေ အမှေ၊ ဥပဂမ္မ သမာဂမံ။|
    count |၄၁၄|
      block |အမှံ သဗ္ဗပတိ ဟောဟိ၊ အနာဂတသမာဂမေ။|
      block |သဗ္ဗာဝ တုယှံ ဘရိယာ၊ မနာပါ ပိယဝါဒိကာ။|
    count |၄၁၅|
      block |ဒာနံ သီလမယံ သဗ္ဗံ၊ ဘာဝနာ စ သုဘာဝိတာ။|
      block |ဒီဃရတ္တဉ္စ နော သဗ္ဗံ၊ ပရိစ္စတ္တံ မဟာမုနေ။|
    count |၄၁၆|
      block |ဂန္ဓံ ဝိလေပနံ မာလံ၊ ဒီပဉ္စ ရတနာမယံ။|
      block |ယံကိဉ္စိ ပတ္ထိတံ သဗ္ဗံ၊ ပရိစ္စတ္တံ မဟာမုနိ။|
    count |၄၁၇|
      block |အညံ ဝါပိ ကတံ ကမ္မံ၊ ပရိဘောဂဉ္စ မာနုသံ။|
      block |ဒီဃရတ္တဉှိ နော သဗ္ဗံ၊ ပရိစ္စတ္တံ မဟာမုနိ။|
    count |၄၁၈|
      block |အနေကဇာတိသံသာရံ၊ ဗဟုံ ပုညမ္ပိ နော ကတံ။|
      block |ဣဿရမနုဘောတွာန၊ သံသရိတွာ ဘဝါဘဝေ။|
    count |၄၁၉|
      block |ပစ္ဆိမေ ဘဝေ သမ္ပတ္တေ၊ သကျပုတ္တနိဝေသနေ။|
      block |နာနာကုလူပပန္နာယော၊ အစ္ဆရာ ကာမဝဏ္ဏိနီ။|
    count |၄၂၀|
      block |လာဘဂ္ဂေန ယသံ ပတ္တာ၊ ပူဇိတာ သဗ္ဗသက္ကတာ။|
      block |လာဘိယော အန္နပါနာနံ၊ သဒာ သမ္မာနိတာ မယံ။|
    count |၄၂၁|
      block |အဂါရံ ပဇဟိတွာန၊ ပဗ္ဗဇိမှနဂါရိယံ။|
      block |အဍ္ဎမာသေ အသမ္ပတ္တေ၊ သဗ္ဗာ ပတ္တာမှ နိဗ္ဗုတိံ။|
    count |၄၂၂|
      block |လာဘိယော အန္နပါနာနံ၊ ဝတ္ထသေနာသနာနိ စ။|
      block |ဥပေန္တိ ပစ္စယာ သဗ္ဗေ၊ သဒာ သက္ကတပူဇိတာ။|
    count |၄၂၃|
      block |ကိလေသာ ဈာပိတာ အမှံ။ပေ။ ဝိဟရာမ အနာသဝါ။|
    count |၄၂၄|
      block |သွာဂတံ ဝတ နော အာသိ။ပေ။ ကတံ ဗုဒ္ဓဿ သာသနံ။|
    count |၄၂၅|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ ယသောဓရာပမုခါနိ ဒသဘိက္ခုနီသဟဿာနိ ဘဂဝတော သမ္မုခါ ဣမာ ဂါထာယော အဘာသိတ္ထာတိ။|
    stand |ယသောဓရာပမုခဒသဘိက္ခုနီသဟဿာပဒာနံ နဝမံ။|
  block |၁၀။ ယသောဓရာပမုခအဋ္ဌာရသဘိက္ခုနီသဟဿအပဒာနံ|
    count |၄၂၆|
      block |အဋ္ဌာရသသဟဿာနိ၊ ဘိက္ခုနီ သကျသမ္ဘဝါ။|
      block |ယသောဓရာပမုခါနိ၊ သမ္ဗုဒ္ဓံ ဥပသင်္ကမုံ။|
    count |၄၂၇|
      block |အဋ္ဌာရသသဟဿာနိ၊ သဗ္ဗာ ဟောန္တိ မဟိဒ္ဓိကာ။|
      block |ဝန္ဒန္တီ မုနိနော ပါဒေ၊ အာရောစေန္တိ ယထာဗလံ။|
    count |၄၂၈|
      block |ဇာတိ ခီဏာ ဇရာ ဗျာဓိ၊ မရဏဉ္စ မဟာမုနိ။|
      block |အနာသဝံ ပဒံ သန္တံ၊ အမတံ ယာမ နာယက။|
    count |၄၂၉|
      block |ခလိတဉ္စေ ပုရေ အတ္ထိ၊ သဗ္ဗာသမ္ပိ မဟာမုနိ။|
      block |အပရာဓမဇာနန္တီ၊ ခမ အမှံ ဝိနာယက။|
    count |၄၃၀|
      block |ဣဒ္ဓိဉ္စာပိ နိဒဿေထ၊ မမ သာသနကာရိကာ။|
      block |ပရိသာနဉ္စ သဗ္ဗာသံ၊ ကင်္ခံ ဆိန္ဒထ ယာဝတာ။|
    count |၄၃၁|
      block |ယသောဓရာ မဟာဝီရ၊ မနာပါ ပိယဒဿနာ။|
      block |သဗ္ဗာ တုယှံ မဟာဝီရ၊ အဂါရသ္မိံ ပဇာပတိ။|
    count |၄၃၂|
      block |ထီနံ သတသဟဿာနံ၊ နဝုတီနံ ဆဒုတ္တရိ။|
      block |အဂါရေ တေ မယံ ဝီရ၊ ပါမောက္ခါ သဗ္ဗာ ဣဿရာ။|
    count |၄၃၃|
      block |ရူပါစာရဂုဏူပေတာ၊ ယောဗ္ဗနဋ္ဌာ ပိယံဝဒာ။|
      block |သဗ္ဗာ နော အပစာယန္တိ၊ ဒေဝတာ ဝိယ မာနုသာ။|
    count |၄၃၄|
      block |အဋ္ဌာရသသဟဿာနိ၊ သဗ္ဗာ သာကိယသမ္ဘဝါ။|
      block |ယသောဓရာသဟဿာနိ၊ ပါမောက္ခါ ဣဿရာ တဒာ။|
    count |၄၃၅|
      block |ကာမဓာတုမတိက္ကမ္မ၊ သဏ္ဌိတာ ရူပဓာတုယာ။|
      block |ရူပေန သဒိသာ နတ္ထိ၊ သဟဿာနံ မဟာမုနိ။|
    count |၄၃၆|
      block |သမ္ဗုဒ္ဓံ အဘိဝါဒေတွာ၊ ဣဒ္ဓိံ ဒဿံသု သတ္ထုနော။|
      block |နေကာ နာနာဝိဓာကာရာ၊ မဟာဣဒ္ဓီပိ ဒဿယုံ။|
    count |၄၃၇|
      block |စက္ကဝါဠသမံ ကာယံ၊ သီသံ ဥတ္တရတော ကုရု။|
      block |ဥဘော ပက္ခါ ဒုဝေ ဒီပါ၊ ဇမ္ဗုဒီပံ သရီရတော။|
    count |၄၃၈|
      block |ဒက္ခိဏဉ္စ သရံ ပိဉ္ဆံ၊ နာနာသာခါ တု ပတ္တကာ။|
      block |စန္ဒဉ္စ သူရိယဉ္စက္ခိ၊ မေရုပဗ္ဗတတော သိခံ။|
    count |၄၃၉|
      block |စက္ကဝါဠဂိရိံ တုဏ္ဍံ၊ ဇမ္ဗုရုက္ခံ သမူလကံ။|
      block |ဗီဇမာနာ ဥပါဂန္တွာ၊ ဝန္ဒန္တီ လောကနာယကံ။|
    count |၄၄၀|
      block |ဟတ္ထိဝဏ္ဏံ တထေဝဿံ၊ ပဗ္ဗတံ ဇလဓိံ တထာ။|
      block |စန္ဒဉ္စ သူရိယံ မေရုံ၊ သက္ကဝဏ္ဏဉ္စ ဒဿယုံ။|
    count |၄၄၁|
      block |ယသောဓရာ မယံ ဝီရ၊ ပါဒေ ဝန္ဒာမ စက္ခုမ။|
      block |တဝ စိရပဘာဝေန၊ နိပ္ဖန္နာ နရနာယက။|
    count |၄၄၂|
      block |ဣဒ္ဓီသု စ ဝသီ ဟောမ၊ ဒိဗ္ဗာယ သောတဓာတုယာ။|
      block |စေတောပရိယဉာဏဿ၊ ဝသီ ဟောမ မဟာမုနေ။|
    count |၄၄၃|
      block |ပုဗ္ဗေနိဝါသံ ဇာနာမ၊ ဒိဗ္ဗစက္ခု ဝိသောဓိတံ။|
      block |သဗ္ဗာသဝပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၄၄၄|
      block |အတ္ထဓမ္မနိရုတ္တီသု၊ ပဋိဘာနေ တထေဝ စ။|
      block |ဉာဏံ အမှံ မဟာဝီရ၊ ဥပ္ပန္နံ တဝ သန္တိကေ။|
    count |၄၄၅|
      block |ပုဗ္ဗာနံ လောကနာထာနံ၊ သင်္ဂမံ နော နိဒဿိတံ။|
      block |အဓိကာရာ ဗဟူ အမှံ၊ တုယှတ္ထာယ မဟာမုနေ။|
    count |၄၄၆|
      block |ယံ အမှံ ပူရိတံ ကမ္မံ၊ ကုသလံ သရသေ မုနေ။|
      block |တုယှတ္ထာယ မဟာဝီရ၊ ပုညာနုပစိတာနိ နော။|
    count |၄၄၇|
      block |အဘဗ္ဗဋ္ဌာနေ ဝဇ္ဇေတွာ၊ ဝါရယိမှ အနာစရံ။|
      block |တုယှတ္ထာယ မဟာဝီရ၊ စတ္တာနိ ဇီဝိတာနိ နော။|
    count |၄၄၈|
      block |နေကကောဋိသဟဿာနိ၊ ဘရိယတ္ထာယဒာသိ နော။|
      block |န တတ္ထ ဝိမနာ ဟောမ၊ တုယှတ္ထာယ မဟာမုနေ။|
    count |၄၄၉|
      block |နေကကောဋိသဟဿာနိ၊ ဥပကာရာယဒာသိ နော။|
      block |န တတ္ထ ဝိမနာ ဟောမ၊ တုယှတ္ထာယ မဟာမုနေ။|
    count |၄၅၀|
      block |နေကကောဋိသဟဿာနိ၊ ဘောဇနတ္ထာယဒာသိ နော။|
      block |န တတ္ထ ဝိမနာ ဟောမ၊ တုယှတ္ထာယ မဟာမုနေ။|
    count |၄၅၁|
      block |နေကကောဋိသဟဿာနိ၊ ဇီဝိတာနိ စဇိမှသေ။|
      block |ဘယမောက္ခံ ကရိဿာမ၊ ဇီဝိတာနိ စဇိမှသေ။|
    count |၄၅၂|
      block |အင်္ဂဂတေ အလင်္ကာရေ၊ ဝတ္ထေ နာနာဝိဓေ ဗဟူ။|
      block |ဣတ္ထိဘဏ္ဍေ န ဂူဟာမ၊ တုယှတ္ထာယ မဟာမုနေ။|
    count |၄၅၃|
      block |ဓနဓညပရိစ္စာဂံ၊ ဂါမာနိ နိဂမာနိ စ။|
      block |ခေတ္တံ ပုတ္တာ စ ဓီတာ စ၊ ပရိစ္စတ္တာ မဟာမုနေ။|
    count |၄၅၄|
      block |ဟတ္ထီ အဿာ ဂဝါ စာပိ၊ ဒာသိယော ပရိစာရိကာ။|
      block |တုယှတ္ထာယ မဟာဝီရ၊ ပရိစ္စတ္တံ အသင်္ခိယံ။|
    count |၄၅၅|
      block |ယံ အမှေ ပဋိမန္တေသိ၊ ဒာနံ ဒဿာမ ယာစကေ။|
      block |ဝိမနံ နော န ပဿာမ၊ ဒဒတော ဒာနမုတ္တမံ။|
    count |၄၅၆|
      block |နာနာဝိဓံ ဗဟုံ ဒုက္ခံ၊ သံသာရေ စ ဗဟုဗ္ဗိဓေ။|
      block |တုယှတ္ထာယ မဟာဝီရ၊ အနုဘုတ္တံ အသင်္ခိယံ။|
    count |၄၅၇|
      block |သုခပ္ပတ္တာနုမောဒာမ၊ န စ ဒုက္ခေသု ဒုမ္မနာ။|
      block |သဗ္ဗတ္ထ တုလိတာ ဟောမ၊ တုယှတ္ထာယ မဟာမုနေ။|
    count |၄၅၈|
      block |အနုမဂ္ဂေန သမ္ဗုဒ္ဓေါ၊ ယံ ဓမ္မံ အဘိနီဟရိ။|
      block |အနုဘောတွာ သုခံ ဒုက္ခံ၊ ပတ္တော ဗောဓိံ မဟာမုနေ။|
    count |၄၅၉|
      block |ဗြဟ္မဒေဝဉ္စ သမ္ဗုဒ္ဓံ၊ ဂေါတမံ လောကနာယကံ။|
      block |အညေသံ လောကနာထာနံ၊ သင်္ဂမံ တေဟိ နော ဗဟူ။|
    count |၄၆၀|
      block |အဓိကာရံ ဗဟုံ အမှေ၊ တုယှတ္ထာယ မဟာမုနေ။|
      block |ဂဝေသတော ဗုဒ္ဓဓမ္မေ၊ မယံ တေ ပရိစာရိကာ။|
    count |၄၆၁|
      block |ကပ္ပေ စ သတသဟဿေ၊ စတုရော စ အသင်္ခိယေ။|
      block |ဒီပင်္ကရော မဟာဝီရော၊ ဥပ္ပဇ္ဇိ လောကနာယကော။|
    count |၄၆၂|
      block |ပစ္စန္တဒေသဝိသယေ၊ နိမန္တေတွာ တထာဂတံ။|
      block |တဿ အာဂမနံ မဂ္ဂံ၊ သောဓေန္တိ တုဋ္ဌမာနသာ။|
    count |၄၆၃|
      block |တေန ကာလေန သော အာသိ၊ သုမေဓော နာမ ဗြာဟ္မဏော။|
      block |မဂ္ဂဉ္စ ပဋိယာဒေသိ၊ အာယတော သဗ္ဗဒဿိနော။|
    count |၄၆၄|
      block |တေန ကာလေန အဟုမှ၊ သဗ္ဗာ ဗြာဟ္မဏသမ္ဘဝါ။|
      block |ထလူဒဇာနိ ပုပ္ဖာနိ၊ အာဟရိမှ သမာဂမံ။|
    count |၄၆၅|
      block |တသ္မိံ သော သမယေ ဗုဒ္ဓေါ၊ ဒီပင်္ကရော မဟာယသော။|
      block |ဝိယာကာသိ မဟာဝီရော၊ ဣသိမုဂ္ဂတမာနသံ။|
    count |၄၆၆|
      block |စလတီ ရဝတီ ပုထဝီ၊ သင်္ကမ္ပတိ သဒေဝကေ။|
      block |တဿ ကမ္မံ ပကိတ္တေန္တေ၊ ဣသိမုဂ္ဂတမာနသံ။|
    count |၄၆၇|
      block |ဒေဝကညာ မနုဿာ စ၊ မယဉ္စာပိ သဒေဝကာ။|
      block |နာနာပူဇနီယံ ဘဏ္ဍံ၊ ပူဇယိတွာန ပတ္ထယုံ။|
    count |၄၆၈|
      block |တေသံ ဗုဒ္ဓေါ ဝိယာကာသိ၊ ဇောတိဒီပ သနာမကော။|
      block |အဇ္ဇ ယေ ပတ္ထိတာ အတ္ထိ၊ တေ ဘဝိဿန္တိ သမ္မုခါ။|
    count |၄၆၉|
      block |အပရိမေယျေ ဣတော ကပ္ပေ၊ ယံ နော ဗုဒ္ဓေါ ဝိယာကရိ။|
      block |တံ ဝါစမနုမောဒေန္တာ၊ ဧဝံကာရီ အဟုမှ နော။|
    count |၄၇၀|
      block |တဿ ကမ္မဿ သုကတဿ၊ တဿ စိတ္တံ ပသာဒယုံ။|
      block |ဒေဝမာနုသိကံ ယောနိံ၊ အနုဘောတွာ အသင်္ခိယံ။|
    count |၄၇၁|
      block |သုခဒုက္ခေနုဘောတွာန၊ ဒေဝေသု မာနုသေသု စ။|
      block |ပစ္ဆိမေ ဘဝေ သမ္ပတ္တေ၊ ဇာတာမှ သာကိယေ ကုလေ။|
    count |၄၇၂|
      block |ရူပဝတီ ဘောဂဝတီ၊ ယသသီလဝတီ တတော။|
      block |သဗ္ဗင်္ဂသမ္ပဒာ ဟောမ၊ ကုလေသု အဘိသက္ကတာ။|
    count |၄၇၃|
      block |လာဘံ သိလောကံ သက္ကာရံ၊ လောကဓမ္မသမာဂမံ။|
      block |စိတ္တဉ္စ ဒုက္ခိတံ နတ္ထိ၊ ဝသာမ အကုတောဘယာ။|
    count |၄၇၄|
      block |ဝုတ္တဉှေတံ ဘဂဝတာ၊ ရညော အန္တေပုရေ တဒာ။|
      block |ခတ္တိယာနံ ပုရေ ဝီရ၊ ဥပကာရဉ္စ နိဒ္ဒိသိ။|
    count |၄၇၅|
      block |ဥပကာရာ စ ယာ နာရီ၊ ယာ စ နာရီ သုခေ ဒုခေ။|
      block |အတ္ထက္ခါယီ စ ယာ နာရီ၊ ယာ စ နာရီနုကမ္ပိကာ။|
    count |၄၇၆|
      block |ဓမ္မံ စရေ သုစရိတံ၊ န နံ ဒုစ္စရိတံ စရေ။|
      block |ဓမ္မစာရီ သုခံ သေတိ၊ အသ္မိံ လောကေ ပရမှိ စ။|
    count |၄၇၇|
      block |အဂါရံ ဝိဇဟိတွာန၊ ပဗ္ဗဇိမှနဂါရိယံ။|
      block |အဍ္ဎမာသေ အသမ္ပတ္တေ၊ စတုသစ္စံ ဖုသိမှ နော။|
    count |၄၇၈|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
      block |ဥပနေန္တိ ဗဟူ အမှေ၊ သာဂရဿေဝ ဦမိယော။|
    count |၄၇၉|
      block |ကိလေသာ ဈာပိတာ အမှံ၊ ဘဝါ သဗ္ဗေ သမူဟတာ။|
      block |နာဂီဝ ဗန္ဓနံ ဆေတွာ၊ ဝိဟရာမ အနာသဝါ။|
    count |၄၈၀|
      block |သွာဂတံ ဝတ နော အာသိ၊ မမ ဗုဒ္ဓဿ သန္တိကေ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။|
    count |၄၈၁|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    count |၄၈၂|
      block |ဧဝံ ဗဟုဝိဓံ ဒုက္ခံ၊ သမ္ပတ္တီ စ ဗဟုဗ္ဗိဓာ။|
      block |ဝိသုဒ္ဓဘာဝံ သမ္ပတ္တာ၊ လဘာမ သဗ္ဗသမ္ပဒာ။|
    count |၄၈၃|
      block |ယာ ဒဒန္တိ သကတ္တာနံ၊ ပုညတ္ထာယ မဟေသိနော။|
      block |သဟာယသမ္ပဒာ ဟောန္တိ၊ နိဗ္ဗာနပဒမသင်္ခတံ။|
    count |၄၈၄|
      block |ပရိက္ခီဏံ အတီတဉ္စ၊ ပစ္စုပ္ပန္နံ အနာဂတံ။|
      block |သဗ္ဗကမ္မမ္ပိ နော ခီဏံ၊ ပါဒေ ဝန္ဒာမ စက္ခုမ။|
    count |၄၈၅|
      block |နိဗ္ဗာနာယ ဝဒန္တီနံ၊ ကိံ ဝေါ ဝက္ခါမ ဥတ္တရိ။|
      block |သန္တသင်္ခတဒောသဉှိ၊ ပပ္ပေါထ အမတံ ပဒံ။|
      block |ကုဏ္ဍလာ ဂေါတမီ စေဝ၊ ဓမ္မဒိန္နာ စ သကုလာ။|
      block |ဝရနန္ဒာ စ သောဏာ စ၊ ကာပိလာနီ ယသောဓရာ။|
      block |ဒသသဟဿဘိက္ခုနီ၊ အဋ္ဌာရသသဟဿကာ။|
      block |ဂါထာသတာနိ စတ္တာရိ၊ ဆ စ သတ္တတိမေဝ စ။|
    block |ဣတ္ထံ သုဒံ ယသောဓရာပမုခါနိ အဋ္ဌာရသဘိက္ခုနီသဟဿာနိ ဘဂဝတော သမ္မုခါ ဣမာ ဂါထာယော အဘာသိတ္ထာတိ။|
    stand |ယသောဓရာပမုခအဋ္ဌာရသဘိက္ခုနီသဟဿာပဒာနံ ဒသမံ။|
    stand |ကုဏ္ဍလကေသီဝဂ္ဂေါ တတိယော။|
    block |တဿုဒ္ဒာနံ|
