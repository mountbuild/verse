block |၁၃။ တေရသနိပါတော|
  block |၁။ သောဏကောဠိဝိသတ္ထေရဂါထာ|
    count |၆၃၂|
      block |ယာဟု ရဋ္ဌေ သမုက္ကဋ္ဌော၊ ရညော အင်္ဂဿ ပဒ္ဓဂူ။|
      block |သွာဇ္ဇ ဓမ္မေသု ဥက္ကဋ္ဌော၊ သောဏော ဒုက္ခဿ ပါရဂူ။|
    count |၆၃၃|
      block |ပဉ္စ ဆိန္ဒေ ပဉ္စ ဇဟေ၊ ပဉ္စ စုတ္တရိ ဘာဝယေ။|
      block |ပဉ္စသင်္ဂါတိဂေါ ဘိက္ခု၊ ဩဃတိဏ္ဏောတိ ဝုစ္စတိ။|
    count |၆၃၄|
      block |ဥန္နဠဿ ပမတ္တဿ၊ ဗာဟိရာသဿ ဘိက္ခုနော။|
      block |သီလံ သမာဓိ ပညာ စ၊ ပါရိပူရိံ န ဂစ္ဆတိ။|
    count |၆၃၅|
      block |ယဉှိ ကိစ္စံ အပဝိဒ္ဓံ၊ အကိစ္စံ ပန ကရီယတိ။|
      block |ဥန္နဠာနံ ပမတ္တာနံ၊ တေသံ ဝဍ္ဎန္တိ အာသဝါ။|
    count |၆၃၆|
      block |ယေသဉ္စ သုသမာရဒ္ဓါ၊ နိစ္စံ ကာယဂတာ သတိ။|
      block |အကိစ္စံ တေ န သေဝန္တိ၊ ကိစ္စေ သာတစ္စကာရိနော။|
      block |သတာနံ သမ္ပဇာနာနံ၊ အတ္ထံ ဂစ္ဆန္တိ အာသဝါ။|
    count |၆၃၇|
      block |ဥဇုမဂ္ဂမှိ အက္ခါတေ၊ ဂစ္ဆထ မာ နိဝတ္တထ။|
      block |အတ္တနာ စောဒယတ္တာနံ၊ နိဗ္ဗာနမဘိဟာရယေ။|
    count |၆၃၈|
      block |အစ္စာရဒ္ဓမှိ ဝီရိယမှိ၊ သတ္ထာ လောကေ အနုတ္တရော။|
      block |ဝီဏောပမံ ကရိတွာ မေ၊ ဓမ္မံ ဒေသေသိ စက္ခုမာ။|
      block |တဿာဟံ ဝစနံ သုတွာ၊ ဝိဟာသိံ သာသနေ ရတော။|
    count |၆၃၉|
      block |သမထံ ပဋိပါဒေသိံ၊ ဥတ္တမတ္ထဿ ပတ္တိယာ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။|
    count |၆၄၀|
      block |နေက္ခမ္မေ အဓိမုတ္တဿ၊ ပဝိဝေကဉ္စ စေတသော။|
      block |အဗျာပဇ္ဈာဓိမုတ္တဿ၊ ဥပါဒာနက္ခယဿ စ။|
    count |၆၄၁|
      block |တဏှက္ခယာဓိမုတ္တဿ၊ အသမ္မောဟဉ္စ စေတသော။|
      block |ဒိသွာ အာယတနုပ္ပါဒံ၊ သမ္မာ စိတ္တံ ဝိမုစ္စတိ။|
    count |၆၄၂|
      block |တဿ သမ္မာ ဝိမုတ္တဿ၊ သန္တစိတ္တဿ ဘိက္ခုနော။|
      block |ကတဿ ပဋိစယော နတ္ထိ၊ ကရဏီယံ န ဝိဇ္ဇတိ။|
    count |၆၄၃|
      block |သေလော ယထာ ဧကဃနော၊ ဝါတေန န သမီရတိ။|
      block |ဧဝံ ရူပါ ရသာ သဒ္ဒာ၊ ဂန္ဓာ ဖဿာ စ ကေဝလာ။|
    count |၆၄၄|
      block |ဣဋ္ဌာ ဓမ္မာ အနိဋ္ဌာ စ၊ နပ္ပဝေဓေန္တိ တာဒိနော။|
      block |ဌိတံ စိတ္တံ ဝိသညုတ္တံ၊ ဝယဉ္စဿာနုပဿတီတိ။|
      block |သောဏော ကောဠိဝိသော ထေရော၊ ဧကောယေဝ မဟိဒ္ဓိကော။|
      block |တေရသမှိ နိပါတမှိ၊ ဂါထာယော စေတ္ထ တေရသာတိ။|
    stand |။ သောဏော ကောဠိဝိသော ထေရော။|
    stand |တေရသနိပါတော နိဋ္ဌိတော။|
    block |တတြုဒ္ဒာနံ|
