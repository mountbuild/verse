block |၇။ သတ္တကနိပါတော|
  block |၁။ သုန္ဒရသမုဒ္ဒတ္ထေရဂါထာ|
    count |၄၅၉|
      block |အလင်္ကတာ သုဝသနာ၊ မာလဓာရီ ဝိဘူသိတာ။|
      block |အလတ္တကကတာပါဒာ၊ ပါဒုကာရုယှ ဝေသိကာ။|
    count |၄၆၀|
      block |ပါဒုကာ ဩရုဟိတွာန၊ ပုရတော ပဉ္ဇလီကတာ။|
      block |သာ မံ သဏှေန မုဒုနာ၊ မှိတပုဗ္ဗံ အဘာသထ။|
    count |၄၆၁|
      block |ယုဝါသိ တွံ ပဗ္ဗဇိတော၊ တိဋ္ဌာဟိ မမ သာသနေ။|
      block |ဘုဉ္ဇ မာနုသကေ ကာမေ၊ အဟံ ဝိတ္တံ ဒဒာမိ တေ။|
      block |သစ္စံ တေ ပဋိဇာနာမိ၊ အဂ္ဂိံ ဝါ တေ ဟရာမဟံ။|
    count |၄၆၂|
      block |ယဒာ ဇိဏ္ဏာ ဘဝိဿာမ၊ ဥဘော ဒဏ္ဍပရာယနာ။|
      block |ဥဘောပိ ပဗ္ဗဇိဿာမ၊ ဥဘယတ္ထ ကဋဂ္ဂဟော။|
    count |၄၆၃|
      block |တဉ္စ ဒိသွာန ယာစန္တိံ၊ ဝေသိကံ ပဉ္ဇလီကတံ။|
      block |အလင်္ကတံ သုဝသနံ၊ မစ္စုပါသံဝ ဩဍ္ဍိတံ။|
    count |၄၆၄|
      block |တတော မေ မနသီကာရော။ပေ။ နိဗ္ဗိဒာ သမတိဋ္ဌထ။|
    count |၄၆၅|
      block |တတော စိတ္တံ ဝိမုစ္စိ မေ။ပေ။ ကတံ ဗုဒ္ဓဿ သာသနန္တိ။|
    stand |။ သုန္ဒရသမုဒ္ဒော ထေရော။|
  block |၂။ လကုဏ္ဍကဘဒ္ဒိယတ္ထေရဂါထာ|
    count |၄၆၆|
      block |ပရေ အမ္ဗာဋကာရာမေ၊ ဝနသဏ္ဍမှိ ဘဒ္ဒိယော။|
      block |သမူလံ တဏှမဗ္ဗုယှ၊ တတ္ထ ဘဒ္ဒောဝ ဈာယတိ။|
    count |၄၆၇|
      block |ရမန္တေကေ မုဒိင်္ဂေဟိ၊ ဝီဏာဟိ ပဏဝေဟိ စ။|
      block |အဟဉ္စ ရုက္ခမူလသ္မိံ၊ ရတော ဗုဒ္ဓဿ သာသနေ။|
    count |၄၆၈|
      block |ဗုဒ္ဓေါ စေ မေ ဝရံ ဒဇ္ဇာ၊ သော စ လဗ္ဘေထ မေ ဝရော။|
      block |ဂဏှေဟံ သဗ္ဗလောကဿ၊ နိစ္စံ ကာယဂတံ သတိံ။|
    count |၄၆၉|
      block |ယေ မံ ရူပေန ပါမိံသု၊ ယေ စ ဃောသေန အနွဂူ။|
      block |ဆန္ဒရာဂဝသူပေတာ၊ န မံ ဇာနန္တိ တေ ဇနာ။|
    count |၄၇၀|
      block |အဇ္ဈတ္တဉ္စ န ဇာနာတိ၊ ဗဟိဒ္ဓါ စ န ပဿတိ။|
      block |သမန္တာဝရဏော ဗာလော၊ သ ဝေ ဃောသေန ဝုယှတိ။|
    count |၄၇၁|
      block |အဇ္ဈတ္တဉ္စ န ဇာနာတိ၊ ဗဟိဒ္ဓါ စ ဝိပဿတိ။|
      block |ဗဟိဒ္ဓါ ဖလဒဿာဝီ၊ သောပိ ဃောသေန ဝုယှတိ။|
    count |၄၇၂|
      block |အဇ္ဈတ္တဉ္စ ပဇာနာတိ၊ ဗဟိဒ္ဓါ စ ဝိပဿတိ။|
      block |အနာဝရဏဒဿာဝီ၊ န သော ဃောသေန ဝုယှတီတိ။|
    stand |။ လကုဏ္ဍကဘဒ္ဒိယော ထေရော။|
  block |၃။ ဘဒ္ဒတ္ထေရဂါထာ|
    count |၄၇၃|
      block |ဧကပုတ္တော အဟံ အာသိံ၊ ပိယော မာတု ပိယော ပိတု။|
      block |ဗဟူဟိ ဝတစရိယာဟိ၊ လဒ္ဓေါ အာယာစနာဟိ စ။|
    count |၄၇၄|
      block |တေ စ မံ အနုကမ္ပါယ၊ အတ္ထကာမာ ဟိတေသိနော။|
      block |ဥဘော ပိတာ စ မာတာ စ၊ ဗုဒ္ဓဿ ဥပနာမယုံ။|
    count |၄၇၅|
      block |ကိစ္ဆာ လဒ္ဓေါ အယံ ပုတ္တော၊ သုခုမာလော သုခေဓိတော။|
      block |ဣမံ ဒဒာမ တေ နာထ၊ ဇိနဿ ပရိစာရကံ။|
    count |၄၇၆|
      block |သတ္ထာ စ မံ ပဋိဂ္ဂယှ၊ အာနန္ဒံ ဧတဒဗြဝိ။|
      block |ပဗ္ဗာဇေဟိ ဣမံ ခိပ္ပံ၊ ဟေဿတျာဇာနိယော အယံ။|
    count |၄၇၇|
      block |ပဗ္ဗာဇေတွာန မံ သတ္ထာ၊ ဝိဟာရံ ပါဝိသီ ဇိနော။|
      block |အနောဂ္ဂတသ္မိံ သူရိယသ္မိံ၊ တတော စိတ္တံ ဝိမုစ္စိ မေ။|
    count |၄၇၈|
      block |တတော သတ္ထာ နိရာကတွာ၊ ပဋိသလ္လာနဝုဋ္ဌိတော။|
      block |ဧဟိ ဘဒ္ဒာတိ မံ အာဟ၊ သာ မေ အာသူပသမ္ပဒာ။|
    count |၄၇၉|
      block |ဇာတိယာ သတ္တဝဿေန၊ လဒ္ဓါ မေ ဥပသမ္ပဒာ။|
      block |တိဿော ဝိဇ္ဇာ အနုပ္ပတ္တာ၊ အဟော ဓမ္မသုဓမ္မတာတိ။|
    stand |။ ဘဒ္ဒော ထေရော။|
  block |၄။ သောပါကတ္ထေရဂါထာ|
    count |၄၈၀|
      block |ဒိသွာ ပါသာဒဆာယာယံ၊ စင်္ကမန္တံ နရုတ္တမံ။|
      block |တတ္ထ နံ ဥပသင်္ကမ္မ၊ ဝန္ဒိဿံ ပုရိသုတ္တမံ။|
    count |၄၈၁|
      block |ဧကံသံ စီဝရံ ကတွာ၊ သံဟရိတွာန ပါဏယော။|
      block |အနုစင်္ကမိဿံ ဝိရဇံ၊ သဗ္ဗသတ္တာနမုတ္တမံ။|
    count |၄၈၂|
      block |တတော ပဉှေ အပုစ္ဆိ မံ၊ ပဉှာနံ ကောဝိဒော ဝိဒူ။|
      block |အစ္ဆမ္ဘီ စ အဘီတော စ၊ ဗျာကာသိံ သတ္ထုနော အဟံ။|
    count |၄၈၃|
      block |ဝိဿဇ္ဇိတေသု ပဉှေသု၊ အနုမောဒိ တထာဂတော။|
      block |ဘိက္ခုသင်္ဃံ ဝိလောကေတွာ၊ ဣမမတ္ထံ အဘာသထ။|
    count |၄၈၄|
      block |လာဘာ အင်္ဂါနံ မဂဓာနံ၊ ယေသာယံ ပရိဘုဉ္ဇတိ။|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
      block |ပစ္စုဋ္ဌာနဉ္စ သာမီစိံ၊ တေသံ လာဘာတိ စာဗြဝိ။|
    count |၄၈၅|
      block |အဇ္ဇတဂ္ဂေ မံ သောပါက၊ ဒဿနာယောပသင်္ကမ။|
      block |ဧသာ စေဝ တေ သောပါက၊ ဘဝတု ဥပသမ္ပဒာ။|
    count |၄၈၆|
      block |ဇာတိယာ သတ္တဝဿောဟံ၊ လဒ္ဓါန ဥပသမ္ပဒံ။|
      block |ဓာရေမိ အန္တိမံ ဒေဟံ၊ အဟော ဓမ္မသုဓမ္မတာတိ။|
    stand |။ သောပါကော ထေရော။|
  block |၅။ သရဘင်္ဂတ္ထေရဂါထာ|
    count |၄၈၇|
      block |သရေ ဟတ္ထေဟိ ဘဉ္ဇိတွာ၊ ကတွာန ကုဋိမစ္ဆိသံ။|
      block |တေန မေ သရဘင်္ဂေါတိ၊ နာမံ သမ္မုတိယာ အဟု။|
    count |၄၈၈|
      block |န မယှံ ကပ္ပတေ အဇ္ဇ၊ သရေ ဟတ္ထေဟိ ဘဉ္ဇိတုံ။|
      block |သိက္ခါပဒာ နော ပညတ္တာ၊ ဂေါတမေန ယသဿိနာ။|
    count |၄၈၉|
      block |သကလံ သမတ္တံ ရောဂံ၊ သရဘင်္ဂေါ နာဒ္ဒသံ ပုဗ္ဗေ။|
      block |သောယံ ရောဂေါ ဒိဋ္ဌော၊ ဝစနကရေနာတိဒေဝဿ။|
    count |၄၉၀|
      block |ယေနေဝ မဂ္ဂေန ဂတော ဝိပဿီ၊ ယေနေဝ မဂ္ဂေန သိခီ စ ဝေဿဘူ။|
      block |ကကုသန္ဓကောဏာဂမနော စ ကဿပေါ၊ တေနဉ္ဇသေန အဂမာသိ ဂေါတမော။|
    count |၄၉၁|
      block |ဝီတတဏှာ အနာဒာနာ၊ သတ္တ ဗုဒ္ဓါ ခယောဂဓာ။|
      block |ယေဟာယံ ဒေသိတော ဓမ္မော၊ ဓမ္မဘူတေဟိ တာဒိဘိ။|
    count |၄၉၂|
      block |စတ္တာရိ အရိယသစ္စာနိ၊ အနုကမ္ပါယ ပါဏိနံ။|
      block |ဒုက္ခံ သမုဒယော မဂ္ဂေါ၊ နိရောဓော ဒုက္ခသင်္ခယော။|
    count |၄၉၃|
      block |ယသ္မိံ နိဝတ္တတေ ဒုက္ခံ၊ သံသာရသ္မိံ အနန္တကံ။|
      block |ဘေဒာ ဣမဿ ကာယဿ၊ ဇီဝိတဿ စ သင်္ခယာ။|
      block |အညော ပုနဗ္ဘဝေါ နတ္ထိ၊ သုဝိမုတ္တောမှိ သဗ္ဗဓီတိ။|
      block |သုန္ဒရသမုဒ္ဒော ထေရော၊ ထေရော လကုဏ္ဍဘဒ္ဒိယော။|
      block |ဘဒ္ဒော ထေရော စ သောပါကော၊ သရဘင်္ဂေါ မဟာဣသိ။|
      block |သတ္တကေ ပဉ္စကာ ထေရာ၊ ဂါထာယော ပဉ္စတိံသတီတိ။|
    stand |။ သရဘင်္ဂေါ ထေရော။|
    stand |သတ္တကနိပါတော နိဋ္ဌိတော။|
    block |တတြုဒ္ဒာနံ|
