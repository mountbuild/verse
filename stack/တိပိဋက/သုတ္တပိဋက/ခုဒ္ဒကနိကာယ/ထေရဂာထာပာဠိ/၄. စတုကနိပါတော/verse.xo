block |၄။ စတုကနိပါတော|
  block |၁။ နာဂသမာလတ္ထေရဂါထာ|
    count |၂၆၇|
      block |အလင်္ကတာ သုဝသနာ၊ မာလိနီ စန္ဒနုဿဒာ။|
      block |မဇ္ဈေ မဟာပထေ နာရီ၊ တုရိယေ နစ္စတိ နဋ္ဋကီ။|
    count |၂၆၈|
      block |ပိဏ္ဍိကာယ ပဝိဋ္ဌောဟံ၊ ဂစ္ဆန္တော နံ ဥဒိက္ခိသံ။|
      block |အလင်္ကတံ သုဝသနံ၊ မစ္စုပါသံဝ ဩဍ္ဍိတံ။|
    count |၂၆၉|
      block |တတော မေ မနသီကာရော၊ ယောနိသော ဥဒပဇ္ဇထ။|
      block |အာဒီနဝေါ ပါတုရဟု၊ နိဗ္ဗိဒာ သမတိဋ္ဌထ။|
    count |၂၇၀|
      block |တတော စိတ္တံ ဝိမုစ္စိ မေ၊ ပဿ ဓမ္မသုဓမ္မတံ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနန္တိ။|
    stand |။ နာဂသမာလော ထေရော။|
  block |၂။ ဘဂုတ္ထေရဂါထာ|
    count |၂၇၁|
      block |အဟံ မိဒ္ဓေန ပကတော၊ ဝိဟာရာ ဥပနိက္ခမိံ။|
      block |စင်္ကမံ အဘိရုဟန္တော၊ တတ္ထေဝ ပပတိံ ဆမာ။|
    count |၂၇၂|
      block |ဂတ္တာနိ ပရိမဇ္ဇိတွာ၊ ပုနပါရုယှ စင်္ကမံ။|
      block |စင်္ကမေ စင်္ကမိံ သောဟံ၊ အဇ္ဈတ္တံ သုသမာဟိတော။|
    count |၂၇၃|
      block |တတော မေ မနသီကာရော၊ ယောနိသော ဥဒပဇ္ဇထ။|
      block |အာဒီနဝေါ ပါတုရဟု၊ နိဗ္ဗိဒာ သမတိဋ္ဌထ။|
    count |၂၇၄|
      block |တတော စိတ္တံ ဝိမုစ္စိ မေ၊ ပဿ ဓမ္မသုဓမ္မတံ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနန္တိ။|
    stand |။ ဘဂုတ္ထေရော။|
  block |၃။ သဘိယတ္ထေရဂါထာ|
    count |၂၇၅|
      block |ပရေ စ န ဝိဇာနန္တိ၊ မယမေတ္ထ ယမာမသေ။|
      block |ယေ စ တတ္ထ ဝိဇာနန္တိ၊ တတော သမ္မန္တိ မေဓဂါ။|
    count |၂၇၆|
      block |ယဒာ စ အဝိဇာနန္တာ၊ ဣရိယန္တျမရာ ဝိယ။|
      block |ဝိဇာနန္တိ စ ယေ ဓမ္မံ၊ အာတုရေသု အနာတုရာ။|
    count |၂၇၇|
      block |ယံ ကိဉ္စိ သိထိလံ ကမ္မံ၊ သံကိလိဋ္ဌဉ္စ ယံ ဝတံ။|
      block |သင်္ကဿရံ ဗြဟ္မစရိယံ၊ န တံ ဟောတိ မဟပ္ဖလံ။|
    count |၂၇၈|
      block |ယဿ သဗြဟ္မစာရီသု၊ ဂါရဝေါ နူပလဗ္ဘတိ။|
      block |အာရကာ ဟောတိ သဒ္ဓမ္မာ၊ နဘံ ပုထဝိယာ ယထာတိ။|
    stand |။ သဘိယော ထေရော။|
  block |၄။ နန္ဒကတ္ထေရဂါထာ|
    count |၂၇၉|
      block |ဓိရတ္ထု ပူရေ ဒုဂ္ဂန္ဓေ၊ မာရပက္ခေ အဝဿုတေ။|
      block |နဝသောတာနိ တေ ကာယေ၊ ယာနိ သန္ဒန္တိ သဗ္ဗဒာ။|
    count |၂၈၀|
      block |မာ ပုရာဏံ အမညိတ္ထော၊ မာသာဒေသိ တထာဂတေ။|
      block |သဂ္ဂေပိ တေ န ရဇ္ဇန္တိ၊ ကိမင်္ဂံ ပန မာနုသေ။|
    count |၂၈၁|
      block |ယေ စ ခေါ ဗာလာ ဒုမ္မေဓာ၊ ဒုမ္မန္တီ မောဟပါရုတာ။|
      block |တာဒိသာ တတ္ထ ရဇ္ဇန္တိ၊ မာရခိတ္တမှိ ဗန္ဓနေ။|
    count |၂၈၂|
      block |ယေသံ ရာဂေါ စ ဒောသော စ၊ အဝိဇ္ဇာ စ ဝိရာဇိတာ။|
      block |တာဒီ တတ္ထ န ရဇ္ဇန္တိ၊ ဆိန္နသုတ္တာ အဗန္ဓနာတိ။|
    stand |။ နန္ဒကော ထေရော။|
  block |၅။ ဇမ္ဗုကတ္ထေရဂါထာ|
    count |၂၈၃|
      block |ပဉ္စပညာသဝဿာနိ၊ ရဇောဇလ္လမဓာရယိံ။|
      block |ဘုဉ္ဇန္တော မာသိကံ ဘတ္တံ၊ ကေသမဿုံ အလောစယိံ။|
    count |၂၈၄|
      block |ဧကပါဒေန အဋ္ဌာသိံ၊ အာသနံ ပရိဝဇ္ဇယိံ။|
      block |သုက္ခဂူထာနိ စ ခါဒိံ၊ ဥဒ္ဒေသဉ္စ န သာဒိယိံ။|
    count |၂၈၅|
      block |ဧတာဒိသံ ကရိတွာန၊ ဗဟုံ ဒုဂ္ဂတိဂါမိနံ။|
      block |ဝုယှမာနော မဟောဃေန၊ ဗုဒ္ဓံ သရဏမာဂမံ။|
    count |၂၈၆|
      block |သရဏဂမနံ ပဿ၊ ပဿ ဓမ္မသုဓမ္မတံ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနန္တိ။|
    stand |။ ဇမ္ဗုကော ထေရော။|
  block |၆။ သေနကတ္ထေရဂါထာ|
    count |၂၈၇|
      block |သွာဂတံ ဝတ မေ အာသိ၊ ဂယာယံ ဂယဖဂ္ဂုယာ။|
      block |ယံ အဒ္ဒသာသိံ သမ္ဗုဒ္ဓံ၊ ဒေသေန္တံ ဓမ္မမုတ္တမံ။|
    count |၂၈၈|
      block |မဟပ္ပဘံ ဂဏာစရိယံ၊ အဂ္ဂပတ္တံ ဝိနာယကံ။|
      block |သဒေဝကဿ လောကဿ၊ ဇိနံ အတုလဒဿနံ။|
    count |၂၈၉|
      block |မဟာနာဂံ မဟာဝီရံ၊ မဟာဇုတိမနာသဝံ။|
      block |သဗ္ဗာသဝပရိက္ခီဏံ၊ သတ္ထာရမကုတောဘယံ။|
    count |၂၉၀|
      block |စိရသံကိလိဋ္ဌံ ဝတ မံ၊ ဒိဋ္ဌိသန္ဒာနဗန္ဓိတံ။|
      block |ဝိမောစယိ သော ဘဂဝါ၊ သဗ္ဗဂန္ထေဟိ သေနကန္တိ။|
    stand |။ သေနကော ထေရော။|
  block |၇။ သမ္ဘူတတ္ထေရဂါထာ|
    count |၂၉၁|
      block |ယော ဒန္ဓကာလေ တရတိ၊ တရဏီယေ စ ဒန္ဓယေ။|
      block |အယောနိ သံဝိဓာနေန၊ ဗာလော ဒုက္ခံ နိဂစ္ဆတိ။|
    count |၂၉၂|
      block |တဿတ္ထာ ပရိဟာယန္တိ၊ ကာဠပက္ခေဝ စန္ဒိမာ။|
      block |အာယသကျဉ္စ ပပ္ပေါတိ၊ မိတ္တေဟိ စ ဝိရုဇ္ဈတိ။|
    count |၂၉၃|
      block |ယော ဒန္ဓကာလေ ဒန္ဓေတိ၊ တရဏီယေ စ တာရယေ။|
      block |ယောနိသော သံဝိဓာနေန၊ သုခံ ပပ္ပေါတိ ပဏ္ဍိတော။|
    count |၂၉၄|
      block |တဿတ္ထာ ပရိပူရေန္တိ၊ သုက္ကပက္ခေဝ စန္ဒိမာ။|
      block |ယသော ကိတ္တိဉ္စ ပပ္ပေါတိ၊ မိတ္တေဟိ န ဝိရုဇ္ဈတီတိ။|
    stand |။ သမ္ဘူတော ထေရော။|
  block |၈။ ရာဟုလတ္ထေရဂါထာ|
    count |၂၉၅|
      block |ဥဘယေနေဝ သမ္ပန္နော၊ ရာဟုလဘဒ္ဒောတိ မံ ဝိဒူ။|
      block |ယဉ္စမှိ ပုတ္တော ဗုဒ္ဓဿ၊ ယဉ္စ ဓမ္မေသု စက္ခုမာ။|
    count |၂၉၆|
      block |ယဉ္စ မေ အာသဝါ ခီဏာ၊ ယဉ္စ နတ္ထိ ပုနဗ္ဘဝေါ။|
      block |အရဟာ ဒက္ခိဏေယျောမှိ၊ တေဝိဇ္ဇော အမတဒ္ဒသော။|
    count |၂၉၇|
      block |ကာမန္ဓာ ဇာလပစ္ဆန္နာ၊ တဏှာဆာဒနဆာဒိတာ။|
      block |ပမတ္တဗန္ဓုနာ ဗဒ္ဓါ၊ မစ္ဆာဝ ကုမိနာမုခေ။|
    count |၂၉၈|
      block |တံ ကာမံ အဟမုဇ္ဈိတွာ၊ ဆေတွာ မာရဿ ဗန္ဓနံ။|
      block |သမူလံ တဏှမဗ္ဗုယှ၊ သီတိဘူတောသ္မိ နိဗ္ဗုတောတိ။|
    stand |။ ရာဟုလော ထေရော။|
  block |၉။ စန္ဒနတ္ထေရဂါထာ|
    count |၂၉၉|
      block |ဇာတရူပေန သဉ္ဆန္နာ၊ ဒာသီဂဏပုရက္ခတာ။|
      block |အင်္ကေန ပုတ္တမာဒာယ၊ ဘရိယာ မံ ဥပါဂမိ။|
    count |၃၀၀|
      block |တဉ္စ ဒိသွာန အာယန္တိံ၊ သကပုတ္တဿ မာတရံ။|
      block |အလင်္ကတံ သုဝသနံ၊ မစ္စုပါသံဝ ဩဍ္ဍိတံ။|
    count |၃၀၁|
      block |တတော မေ မနသီကာရော၊ ယောနိသော ဥဒပဇ္ဇထ။|
      block |အာဒီနဝေါ ပါတုရဟု၊ နိဗ္ဗိဒာ သမတိဋ္ဌထ။|
    count |၃၀၂|
      block |တတော စိတ္တံ ဝိမုစ္စိ မေ၊ ပဿ ဓမ္မသုဓမ္မတံ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနန္တိ။|
    stand |။ စန္ဒနော ထေရော။|
  block |၁၀။ ဓမ္မိကတ္ထေရဂါထာ|
    count |၃၀၃|
      block |ဓမ္မော ဟဝေ ရက္ခတိ ဓမ္မစာရိံ၊ ဓမ္မော သုစိဏ္ဏော သုခမာဝဟတိ။|
      block |ဧသာနိသံသော ဓမ္မေ သုစိဏ္ဏေ၊ န ဒုဂ္ဂတိံ ဂစ္ဆတိ ဓမ္မစာရီ။|
    count |၃၀၄|
      block |နဟိ ဓမ္မော အဓမ္မော စ၊ ဥဘော သမဝိပါကိနော။|
      block |အဓမ္မော နိရယံ နေတိ၊ ဓမ္မော ပါပေတိ သုဂ္ဂတိံ။|
    count |၃၀၅|
      block |တသ္မာ ဟိ ဓမ္မေသု ကရေယျ ဆန္ဒံ၊ ဣတိ မောဒမာနော သုဂတေန တာဒိနာ။|
      block |ဓမ္မေ ဌိတာ သုဂတဝရဿ သာဝကာ၊ နီယန္တိ ဓီရာ သရဏဝရဂ္ဂဂါမိနော။|
    count |၃၀၆|
      block |ဝိပ္ဖောဋိတော ဂဏ္ဍမူလော၊ တဏှာဇာလော သမူဟတော။|
      block |သော ခီဏသံသာရော န စတ္ထိ ကိဉ္စနံ၊|
      block |စန္ဒော ယထာ ဒောသိနာ ပုဏ္ဏမာသိယန္တိ။|
    stand |။ ဓမ္မိကော ထေရော။|
  block |၁၁။ သပ္ပကတ္ထေရဂါထာ|
    count |၃၀၇|
      block |ယဒာ ဗလာကာ သုစိပဏ္ဍရစ္ဆဒာ၊ ကာဠဿ မေဃဿ ဘယေန တဇ္ဇိတာ။|
      block |ပလေဟိတိ အာလယမာလယေသိနီ၊ တဒာ နဒီ အဇကရဏီ ရမေတိ မံ။|
    count |၃၀၈|
      block |ယဒာ ဗလာကာ သုဝိသုဒ္ဓပဏ္ဍရာ၊ ကာဠဿ မေဃဿ ဘယေန တဇ္ဇိတာ။|
      block |ပရိယေသတိ လေဏမလေဏဒဿိနီ၊ တဒာ နဒီ အဇကရဏီ ရမေတိ မံ။|
    count |၃၀၉|
      block |ကံ နု တတ္ထ န ရမေန္တိ၊ ဇမ္ဗုယော ဥဘတော တဟိံ။|
      block |သောဘေန္တိ အာပဂါကူလံ၊ မမ လေဏဿ ပစ္ဆတော။|
    count |၃၁၀|
      block |တာ မတမဒသင်္ဃသုပ္ပဟီနာ၊|
      block |ဘေကာ မန္ဒဝတီ ပနာဒယန္တိ။|
      block |နာဇ္ဇ ဂိရိနဒီဟိ ဝိပ္ပဝါသသမယော၊|
      block |ခေမာ အဇကရဏီ သိဝါ သုရမ္မာတိ။|
    stand |။ သပ္ပကော ထေရော။|
  block |၁၂။ မုဒိတတ္ထေရဂါထာ|
    count |၃၁၁|
      block |ပဗ္ဗဇိံ ဇီဝိကတ္ထောဟံ၊ လဒ္ဓါန ဥပသမ္ပဒံ။|
      block |တတော သဒ္ဓံ ပဋိလဘိံ၊ ဒဠှဝီရိယော ပရက္ကမိံ။|
    count |၃၁၂|
      block |ကာမံ ဘိဇ္ဇတုယံ ကာယော၊ မံသပေသီ ဝိသီယရုံ။|
      block |ဥဘော ဇဏ္ဏုကသန္ဓီဟိ၊ ဇင်္ဃာယော ပပတန္တု မေ။|
    count |၃၁၃|
      block |နာသိဿံ န ပိဝိဿာမိ၊ ဝိဟာရာ စ န နိက္ခမေ။|
      block |နပိ ပဿံ နိပါတေဿံ၊ တဏှာသလ္လေ အနူဟတေ။|
    count |၃၁၄|
      block |တဿ မေဝံ ဝိဟရတော၊ ပဿ ဝီရိယပရက္ကမံ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနန္တိ။|
      block |နာဂသမာလော ဘဂု စ၊ သဘိယော နန္ဒကောပိ စ။|
      block |ဇမ္ဗုကော သေနကော ထေရော၊ သမ္ဘူတော ရာဟုလောပိ စ။|
      block |ဘဝတိ စန္ဒနော ထေရော၊ ဒသေတေ ဗုဒ္ဓသာဝကာ။|
      block |ဓမ္မိကော သပ္ပကော ထေရော၊ မုဒိတော စာပိ တေ တယော။|
      block |ဂါထာယော ဒွေ စ ပညာသ၊ ထေရာ သဗ္ဗေပိ တေရသာတိ။|
    stand |။ မုဒိတော ထေရော။|
    stand |စတုက္ကနိပါတော နိဋ္ဌိတော။|
    block |တတြုဒ္ဒာနံ|
