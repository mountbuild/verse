block |၁၀။ ဒသကနိပါတော|
  block |၁။ ကာဠုဒာယိတ္ထေရဂါထာ|
    count |၅၂၇|
      block |အင်္ဂါရိနော ဒာနိ ဒုမာ ဘဒန္တေ၊ ဖလေသိနော ဆဒနံ ဝိပ္ပဟာယ။|
      block |တေ အစ္စိမန္တောဝ ပဘာသယန္တိ၊ သမယော မဟာဝီရ ဘာဂီ ရသာနံ။|
    count |၅၂၈|
      block |ဒုမာနိ ဖုလ္လာနိ မနောရမာနိ၊ သမန္တတော သဗ္ဗဒိသာ ပဝန္တိ။|
      block |ပတ္တံ ပဟာယ ဖလမာသသာနာ၊ ကာလော ဣတော ပက္ကမနာယ ဝီရ။|
    count |၅၂၉|
      block |နေဝါတိသီတံ န ပနာတိဥဏှံ၊ သုခါ ဥတု အဒ္ဓနိယာ ဘဒန္တေ။|
      block |ပဿန္တု တံ သာကိယာ ကောဠိယာ စ၊ ပစ္ဆာမုခံ ရောဟိနိယံ တရန္တံ။|
    count |၅၃၀|
      block |အာသာယ ကသတေ ခေတ္တံ၊ ဗီဇံ အာသာယ ဝပ္ပတိ။|
      block |အာသာယ ဝါဏိဇာ ယန္တိ၊ သမုဒ္ဒံ ဓနဟာရကာ။|
      block |ယာယ အာသာယ တိဋ္ဌာမိ၊ သာ မေ အာသာ သမိဇ္ဈတု။|
    count |၅၃၁|
      block |ပုနပ္ပုနံ စေဝ ဝပန္တိ ဗီဇံ၊ ပုနပ္ပုနံ ဝဿတိ ဒေဝရာဇာ။|
      block |ပုနပ္ပုနံ ခေတ္တံ ကသန္တိ ကဿကာ၊ ပုနပ္ပုနံ ဓညမုပေတိ ရဋ္ဌံ။|
    count |၅၃၂|
      block |ပုနပ္ပုနံ ယာစနကာ စရန္တိ၊ ပုနပ္ပုနံ ဒာနပတီ ဒဒန္တိ။|
      block |ပုနပ္ပုနံ ဒာနပတီ ဒဒိတွာ၊ ပုနပ္ပုနံ သဂ္ဂမုပေန္တိ ဌာနံ။|
    count |၅၃၃|
      block |ဝီရော ဟဝေ သတ္တယုဂံ ပုနေတိ၊ ယသ္မိံ ကုလေ ဇာယတိ ဘူရိပညော။|
      block |မညာမဟံ သက္ကတိ ဒေဝဒေဝေါ၊ တယာ ဟိ ဇာတော မုနိ သစ္စနာမော။|
    count |၅၃၄|
      block |သုဒ္ဓေါဒနော နာမ ပိတာ မဟေသိနော၊ ဗုဒ္ဓဿ မာတာ ပန မာယနာမာ။|
      block |ယာ ဗောဓိသတ္တံ ပရိဟရိယ ကုစ္ဆိနာ၊ ကာယဿ ဘေဒာ တိဒိဝမှိ မောဒတိ။|
    count |၅၃၅|
      block |သာ ဂေါတမီ ကာလကတာ ဣတော စုတာ၊ ဒိဗ္ဗေဟိ ကာမေဟိ သမင်္ဂိဘူတာ။|
      block |သာ မောဒတိ ကာမဂုဏေဟိ ပဉ္စဟိ၊ ပရိဝါရိတာ ဒေဝဂဏေဟိ တေဟိ။|
    count |၅၃၆|
      block |ဗုဒ္ဓဿ ပုတ္တောမှိ အသယှသာဟိနော၊ အင်္ဂီရသဿပ္ပဋိမဿ တာဒိနော။|
      block |ပိတုပိတာ မယှံ တုဝံသိ သက္က၊ ဓမ္မေန မေ ဂေါတမ အယျကောသီတိ။|
    stand |။ ကာဠုဒာယီ ထေရော။|
  block |၂။ ဧကဝိဟာရိယတ္ထေရဂါထာ|
    count |၅၃၇|
      block |ပုရတော ပစ္ဆတော ဝါပိ၊ အပရော စေ န ဝိဇ္ဇတိ။|
      block |အတီဝ ဖာသု ဘဝတိ၊ ဧကဿ ဝသတော ဝနေ။|
    count |၅၃၈|
      block |ဟန္ဒ ဧကော ဂမိဿာမိ၊ အရညံ ဗုဒ္ဓဝဏ္ဏိတံ။|
      block |ဖာသု ဧကဝိဟာရိဿ၊ ပဟိတတ္တဿ ဘိက္ခုနော။|
    count |၅၃၉|
      block |ယောဂီ-ပီတိကရံ ရမ္မံ၊ မတ္တကုဉ္ဇရသေဝိတံ။|
      block |ဧကော အတ္တဝသီ ခိပ္ပံ၊ ပဝိသိဿာမိ ကာနနံ။|
    count |၅၄၀|
      block |သုပုပ္ဖိတေ သီတဝနေ၊ သီတလေ ဂိရိကန္ဒရေ။|
      block |ဂတ္တာနိ ပရိသိဉ္စိတွာ၊ စင်္ကမိဿာမိ ဧကကော။|
    count |၅၄၁|
      block |ဧကာကိယော အဒုတိယော၊ ရမဏီယေ မဟာဝနေ။|
      block |ကဒာဟံ ဝိဟရိဿာမိ၊ ကတကိစ္စော အနာသဝေါ။|
    count |၅၄၂|
      block |ဧဝံ မေ ကတ္တုကာမဿ၊ အဓိပ္ပါယော သမိဇ္ဈတု။|
      block |သာဓိယိဿာမဟံယေဝ၊ နာညော အညဿ ကာရကော။|
    count |၅၄၃|
      block |ဧသ ဗန္ဓာမိ သန္နာဟံ၊ ပဝိသိဿာမိ ကာနနံ။|
      block |န တတော နိက္ခမိဿာမိ၊ အပ္ပတ္တော အာသဝက္ခယံ။|
    count |၅၄၄|
      block |မာလုတေ ဥပဝါယန္တေ၊ သီတေ သုရဘိဂန္ဓိကေ။|
      block |အဝိဇ္ဇံ ဒာလယိဿာမိ၊ နိသိန္နော နဂမုဒ္ဓနိ။|
    count |၅၄၅|
      block |ဝနေ ကုသုမသဉ္ဆန္နေ၊ ပဗ္ဘာရေ နူန သီတလေ။|
      block |ဝိမုတ္တိသုခေန သုခိတော၊ ရမိဿာမိ ဂိရိဗ္ဗဇေ။|
    count |၅၄၆|
      block |သောဟံ ပရိပုဏ္ဏသင်္ကပ္ပေါ၊ စန္ဒော ပန္နရသော ယထာ။|
      block |သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါတိ။|
    stand |။ ဧကဝိဟာရိယော ထေရော။|
  block |၃။ မဟာကပ္ပိနတ္ထေရဂါထာ|
    count |၅၄၇|
      block |အနာဂတံ ယော ပဋိကစ္စ ပဿတိ၊ ဟိတဉ္စ အတ္ထံ အဟိတဉ္စ တံ ဒွယံ။|
      block |ဝိဒ္ဒေသိနော တဿ ဟိတေသိနော ဝါ၊ ရန္ဓံ န ပဿန္တိ သမေက္ခမာနာ။|
    count |၅၄၈|
      block |အာနာပါနသတီ ယဿ၊ ပရိပုဏ္ဏာ သုဘာဝိတာ။|
      block |အနုပုဗ္ဗံ ပရိစိတာ၊ ယထာ ဗုဒ္ဓေန ဒေသိတာ။|
      block |သောမံ လောကံ ပဘာသေတိ၊ အဗ္ဘာ မုတ္တောဝ စန္ဒိမာ။|
    count |၅၄၉|
      block |ဩဒာတံ ဝတ မေ စိတ္တံ၊ အပ္ပမာဏံ သုဘာဝိတံ။|
      block |နိဗ္ဗိဒ္ဓံ ပဂ္ဂဟီတဉ္စ၊ သဗ္ဗာ ဩဘာသတေ ဒိသာ။|
    count |၅၅၀|
      block |ဇီဝတေ ဝါပိ သပ္ပညော၊ အပိ ဝိတ္တပရိက္ခယော။|
      block |ပညာယ စ အလာဘေန၊ ဝိတ္တဝါပိ န ဇီဝတိ။|
    count |၅၅၁|
      block |ပညာ သုတဝိနိစ္ဆိနီ၊ ပညာ ကိတ္တိသိလောကဝဒ္ဓနီ။|
      block |ပညာသဟိတော နရော ဣဓ၊ အပိ ဒုက္ခေသု သုခါနိ ဝိန္ဒတိ။|
    count |၅၅၂|
      block |နာယံ အဇ္ဇတနော ဓမ္မော၊ နစ္ဆေရော နပိ အဗ္ဘုတော။|
      block |ယတ္ထ ဇာယေထ မီယေထ၊ တတ္ထ ကိံ ဝိယ အဗ္ဘုတံ။|
    count |၅၅၃|
      block |အနန္တရံ ဟိ ဇာတဿ၊ ဇီဝိတာ မရဏံ ဓုဝံ။|
      block |ဇာတာ ဇာတာ မရန္တီဓ၊ ဧဝံဓမ္မာ ဟိ ပါဏိနော။|
    count |၅၅၄|
      block |န ဟေတဒတ္ထာယ မတဿ ဟောတိ၊ ယံ ဇီဝိတတ္ထံ ပရပေါရိသာနံ။|
      block |မတမှိ ရုဏ္ဏံ န ယသော န လောကျံ၊ န ဝဏ္ဏိတံ သမဏဗြာဟ္မဏေဟိ။|
    count |၅၅၅|
      block |စက္ခုံ သရီရံ ဥပဟန္တိ တေန၊ နိဟီယတိ ဝဏ္ဏဗလံ မတီ စ။|
      block |အာနန္ဒိနော တဿ ဒိသာ ဘဝန္တိ၊ ဟိတေသိနော နာဿ သုခီ ဘဝန္တိ။|
    count |၅၅၆|
      block |တသ္မာ ဟိ ဣစ္ဆေယျ ကုလေ ဝသန္တေ၊ မေဓာဝိနော စေဝ ဗဟုဿုတေ စ။|
      block |ယေသံ ဟိ ပညာဝိဘဝေန ကိစ္စံ၊ တရန္တိ နာဝါယ နဒိံဝ ပုဏ္ဏန္တိ။|
    stand |။ မဟာကပ္ပိနော ထေရော။|
  block |၄။ စူဠပန္ထကတ္ထေရဂါထာ|
    count |၅၅၇|
      block |ဒန္ဓာ မယှံ ဂတီ အာသိ၊ ပရိဘူတော ပုရေ အဟံ။|
      block |ဘာတာ စ မံ ပဏာမေသိ၊ ဂစ္ဆ ဒာနိ တုဝံ ဃရံ။|
    count |၅၅၈|
      block |သောဟံ ပဏာမိတော သန္တော၊ သင်္ဃာရာမဿ ကောဋ္ဌကေ။|
      block |ဒုမ္မနော တတ္ထ အဋ္ဌာသိံ၊ သာသနသ္မိံ အပေက္ခဝါ။|
    count |၅၅၉|
      block |ဘဂဝါ တတ္ထ အာဂစ္ဆိ၊ သီသံ မယှံ ပရာမသိ။|
      block |ဗာဟာယ မံ ဂဟေတွာန၊ သင်္ဃာရာမံ ပဝေသယိ။|
    count |၅၆၀|
      block |အနုကမ္ပါယ မေ သတ္ထာ၊ ပါဒာသိ ပါဒပုဉ္ဆနိံ။|
      block |ဧတံ သုဒ္ဓံ အဓိဋ္ဌေဟိ၊ ဧကမန္တံ သွဓိဋ္ဌိတံ။|
    count |၅၆၁|
      block |တဿာဟံ ဝစနံ သုတွာ၊ ဝိဟာသိံ သာသနေ ရတော။|
      block |သမာဓိံ ပဋိပါဒေသိံ၊ ဥတ္တမတ္ထဿ ပတ္တိယာ။|
    count |၅၆၂|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။|
    count |၅၆၃|
      block |သဟဿက္ခတ္တုမတ္တာနံ၊ နိမ္မိနိတွာန ပန္ထကော။|
      block |နိသီဒမ္ဗဝနေ ရမ္မေ၊ ယာဝ ကာလပ္ပဝေဒနာ။|
    count |၅၆၄|
      block |တတော မေ သတ္ထာ ပါဟေသိ၊ ဒူတံ ကာလပ္ပဝေဒကံ။|
      block |ပဝေဒိတမှိ ကာလမှိ၊ ဝေဟာသာဒုပသင်္ကမိံ။|
    count |၅၆၅|
      block |ဝန္ဒိတွာ သတ္ထုနော ပါဒေ၊ ဧကမန္တံ နိသီဒဟံ။|
      block |နိသိန္နံ မံ ဝိဒိတွာန၊ အထ သတ္ထာ ပဋိဂ္ဂဟိ။|
    count |၅၆၆|
      block |အာယာဂေါ သဗ္ဗလောကဿ၊ အာဟုတီနံ ပဋိဂ္ဂဟော။|
      block |ပုညက္ခေတ္တံ မနုဿာနံ၊ ပဋိဂဏှိတ္ထ ဒက္ခိဏန္တိ။|
    stand |။ စူဠပန္ထကော ထေရော။|
  block |၅။ ကပ္ပတ္ထေရဂါထာ|
    count |၅၆၇|
      block |နာနာကုလမလသမ္ပုဏ္ဏော၊ မဟာဥက္ကာရသမ္ဘဝေါ။|
      block |စန္ဒနိကံဝ ပရိပက္ကံ၊ မဟာဂဏ္ဍော မဟာဝဏော။|
    count |၅၆၈|
      block |ပုဗ္ဗရုဟိရသမ္ပုဏ္ဏော၊ ဂူထကူပေန ဂါဠှိတော။|
      block |အာပေါပဂ္ဃရဏော ကာယော၊ သဒာ သန္ဒတိ ပူတိကံ။|
    count |၅၆၉|
      block |သဋ္ဌိကဏ္ဍရသမ္ဗန္ဓော၊ မံသလေပနလေပိတော။|
      block |စမ္မကဉ္စုကသန္နဒ္ဓေါ၊ ပူတိကာယော နိရတ္ထကော။|
    count |၅၇၀|
      block |အဋ္ဌိသင်္ဃာတဃဋိတော၊ နှာရုသုတ္တနိဗန္ဓနော။|
      block |နေကေသံ သံဂတီဘာဝါ၊ ကပ္ပေတိ ဣရိယာပထံ။|
    count |၅၇၁|
      block |ဓုဝပ္ပယာတော မရဏာယ၊ မစ္စုရာဇဿ သန္တိကေ။|
      block |ဣဓေဝ ဆဍ္ဍယိတွာန၊ ယေနကာမင်္ဂမော နရော။|
    count |၅၇၂|
      block |အဝိဇ္ဇာယ နိဝုတော ကာယော၊ စတုဂန္ထေန ဂန္ထိတော။|
      block |ဩဃသံသီဒနော ကာယော၊ အနုသယဇာလမောတ္ထတော။|
    count |၅၇၃|
      block |ပဉ္စနီဝရဏေ ယုတ္တော၊ ဝိတက္ကေန သမပ္ပိတော။|
      block |တဏှာမူလေနာနုဂတော၊ မောဟစ္ဆာဒနဆာဒိတော။|
    count |၅၇၄|
      block |ဧဝါယံ ဝတ္တတေ ကာယော၊ ကမ္မယန္တေန ယန္တိတော။|
      block |သမ္ပတ္တိ စ ဝိပတျန္တာ၊ နာနာဘာဝေါ ဝိပဇ္ဇတိ။|
    count |၅၇၅|
      block |ယေမံ ကာယံ မမာယန္တိ၊ အန္ဓဗာလာ ပုထုဇ္ဇနာ။|
      block |ဝဍ္ဎေန္တိ ကဋသိံ ဃောရံ၊ အာဒိယန္တိ ပုနဗ္ဘဝံ။|
    count |၅၇၆|
      block |ယေမံ ကာယံ ဝိဝဇ္ဇေန္တိ၊ ဂူထလိတ္တံဝ ပန္နဂံ။|
      block |ဘဝမူလံ ဝမိတွာန၊ ပရိနိဗ္ဗိဿန္တိနာသဝါတိ။|
    stand |။ ကပ္ပေါ ထေရော။|
  block |၆။ ဝင်္ဂန္တပုတ္တဥပသေနတ္ထေရဂါထာ|
    count |၅၇၇|
      block |ဝိဝိတ္တံ အပ္ပနိဂ္ဃောသံ၊ ဝါဠမိဂနိသေဝိတံ။|
      block |သေဝေ သေနာသနံ ဘိက္ခု၊ ပဋိသလ္လာနကာရဏာ။|
    count |၅၇၈|
      block |သင်္ကာရပုဉ္ဇာ အာဟတွာ၊ သုသာနာ ရထိယာဟိ စ။|
      block |တတော သင်္ဃာဋိကံ ကတွာ၊ လူခံ ဓာရေယျ စီဝရံ။|
    count |၅၇၉|
      block |နီစံ မနံ ကရိတွာန၊ သပဒာနံ ကုလာ ကုလံ။|
      block |ပိဏ္ဍိကာယ စရေ ဘိက္ခု၊ ဂုတ္တဒွာရော သုသံဝုတော။|
    count |၅၈၀|
      block |လူခေနပိ ဝါ သန္တုဿေ၊ နာညံ ပတ္ထေ ရသံ ဗဟုံ။|
      block |ရသေသု အနုဂိဒ္ဓဿ၊ ဈာနေ န ရမတီ မနော။|
    count |၅၈၁|
      block |အပ္ပိစ္ဆော စေဝ သန္တုဋ္ဌော၊ ပဝိဝိတ္တော ဝသေ မုနိ။|
      block |အသံသဋ္ဌော ဂဟဋ္ဌေဟိ၊ အနာဂါရေဟိ စူဘယံ။|
    count |၅၈၂|
      block |ယထာ ဇဠော ဝ မူဂေါ ဝ၊ အတ္တာနံ ဒဿယေ တထာ။|
      block |နာတိဝေလံ သမ္ဘာသေယျ၊ သင်္ဃမဇ္ဈမှိ ပဏ္ဍိတော။|
    count |၅၈၃|
      block |န သော ဥပဝဒေ ကဉ္စိ၊ ဥပဃာတံ ဝိဝဇ္ဇယေ။|
      block |သံဝုတော ပါတိမောက္ခသ္မိံ၊ မတ္တညူ စဿ ဘောဇနေ။|
    count |၅၈၄|
      block |သုဂ္ဂဟီတနိမိတ္တဿ၊ စိတ္တဿုပ္ပါဒကောဝိဒော။|
      block |သမံ အနုယုဉ္ဇေယျ၊ ကာလေန စ ဝိပဿနံ။|
    count |၅၈၅|
      block |ဝီရိယသာတစ္စသမ္ပန္နော၊ ယုတ္တယောဂေါ သဒာ သိယာ။|
      block |န စ အပ္ပတွာ ဒုက္ခန္တံ၊ ဝိဿာသံ ဧယျ ပဏ္ဍိတော။|
    count |၅၈၆|
      block |ဧဝံ ဝိဟရမာနဿ၊ သုဒ္ဓိကာမဿ ဘိက္ခုနော။|
      block |ခီယန္တိ အာသဝါ သဗ္ဗေ၊ နိဗ္ဗုတိဉ္စာဓိဂစ္ဆတီတိ။|
    stand |။ ဥပသေနော ဝင်္ဂန္တပုတ္တော ထေရော။|
  block |၇။ အပရ-ဂေါတမတ္ထေရဂါထာ|
    count |၅၈၇|
      block |ဝိဇာနေယျ သကံ အတ္ထံ၊ အဝလောကေယျာထ ပါဝစနံ။|
      block |ယဉ္စေတ္ထ အဿ ပတိရူပံ၊ သာမညံ အဇ္ဈုပဂတဿ။|
    count |၅၈၈|
      block |မိတ္တံ ဣဓ စ ကလျာဏံ၊ သိက္ခါ ဝိပုလံ သမာဒာနံ။|
      block |သုဿူသာ စ ဂရူနံ၊ ဧတံ သမဏဿ ပတိရူပံ။|
    count |၅၈၉|
      block |ဗုဒ္ဓေသု သဂါရဝတာ၊ ဓမ္မေ အပစိတိ ယထာဘူတံ။|
      block |သင်္ဃေ စ စိတ္တိကာရော၊ ဧတံ သမဏဿ ပတိရူပံ။|
    count |၅၉၀|
      block |အာစာရဂေါစရေ ယုတ္တော၊ အာဇီဝေါ သောဓိတော အဂါရယှော။|
      block |စိတ္တဿ စ သဏ္ဌပနံ၊ ဧတံ သမဏဿ ပတိရူပံ။|
    count |၅၉၁|
      block |စာရိတ္တံ အထ ဝါရိတ္တံ၊ ဣရိယာပထိယံ ပသာဒနိယံ။|
      block |အဓိစိတ္တေ စ အာယောဂေါ၊ ဧတံ သမဏဿ ပတိရူပံ။|
    count |၅၉၂|
      block |အာရညကာနိ သေနာသနာနိ၊ ပန္တာနိ အပ္ပသဒ္ဒာနိ။|
      block |ဘဇိတဗ္ဗာနိ မုနိနာ၊ ဧတံ သမဏဿ ပတိရူပံ။|
    count |၅၉၃|
      block |သီလဉ္စ ဗာဟုသစ္စဉ္စ၊ ဓမ္မာနံ ပဝိစယော ယထာဘူတံ။|
      block |သစ္စာနံ အဘိသမယော၊ ဧတံ သမဏဿ ပတိရူပံ။|
    count |၅၉၄|
      block |ဘာဝေယျ စ အနိစ္စန္တိ၊ အနတ္တသညံ အသုဘသညဉ္စ။|
      block |လောကမှိ စ အနဘိရတိံ၊ ဧတံ သမဏဿ ပတိရူပံ။|
    count |၅၉၅|
      block |ဘာဝေယျ စ ဗောဇ္ဈင်္ဂေ၊ ဣဒ္ဓိပါဒာနိ ဣန္ဒြိယာနိ ဗလာနိ။|
      block |အဋ္ဌင်္ဂမဂ္ဂမရိယံ၊ ဧတံ သမဏဿ ပတိရူပံ။|
    count |၅၉၆|
      block |တဏှံ ပဇဟေယျ မုနိ၊ သမူလကေ အာသဝေ ပဒာလေယျ။|
      block |ဝိဟရေယျ ဝိပ္ပမုတ္တော၊ ဧတံ သမဏဿ ပတိရူပန္တိ။|
      block |ကာဠုဒာယီ စ သော ထေရော၊ ဧကဝိဟာရီ စ ကပ္ပိနော။|
      block |စူဠပန္ထကော ကပ္ပေါ စ၊ ဥပသေနော စ ဂေါတမော။|
      block |သတ္တိမေ ဒသကေ ထေရာ၊ ဂါထာယော စေတ္ထ သတ္တတီတိ။|
    stand |။ ဂေါတမော ထေရော။|
    stand |ဒသကနိပါတော နိဋ္ဌိတော။|
    block |တတြုဒ္ဒာနံ|
