block |၂။ ဒုကနိပါတော|
  block |၁။ ပဌမဝဂ္ဂေါ|
    block |၁။ ဥတ္တရတ္ထေရဂါထာ|
      count |၁၂၁|
        block |နတ္ထိ ကောစိ ဘဝေါ နိစ္စော၊ သင်္ခါရာ ဝါပိ သဿတာ။|
        block |ဥပ္ပဇ္ဇန္တိ စ တေ ခန္ဓာ၊ စဝန္တိ အပရာပရံ။|
      count |၁၂၂|
        block |ဧတမာဒီနံ ဉတွာ၊ ဘဝေနမှိ အနတ္ထိကော။|
        block |နိဿဋော သဗ္ဗကာမေဟိ၊ ပတ္တော မေ အာသဝက္ခယောတိ။|
      block |ဣတ္ထံ သုဒံ အာယသ္မာ ဥတ္တရော ထေရော ဂါထာယော အဘာသိတ္ထာတိ။|
    block |၂။ ပိဏ္ဍောလဘာရဒွာဇတ္ထေရဂါထာ|
      count |၁၂၃|
        block |နယိဒံ အနယေန ဇီဝိတံ၊ နာဟာရော ဟဒယဿ သန္တိကော။|
        block |အာဟာရဋ္ဌိတိကော သမုဿယော၊ ဣတိ ဒိသွာန စရာမိ ဧသနံ။|
      count |၁၂၄|
        block |ပင်္ကောတိ ဟိ နံ ပဝေဒယုံ၊ ယာယံ ဝန္ဒနပူဇနာ ကုလေသု။|
        block |သုခုမံ သလ္လံ ဒုရုဗ္ဗဟံ၊ သက္ကာရော ကာပုရိသေန ဒုဇ္ဇဟောတိ။|
      block |ဣတ္ထံ သုဒံ အာယသ္မာ ပိဏ္ဍောလဘာရဒွာဇော ထေရော ဂါထာယော အဘာသိတ္ထာတိ။|
    block |၃။ ဝလ္လိယတ္ထေရဂါထာ|
      count |၁၂၅|
        block |မက္ကဋော ပဉ္စဒွာရာယံ၊ ကုဋိကာယံ ပသက္ကိယ။|
        block |ဒွာရေန အနုပရိယေတိ၊ ဃဋ္ဋယန္တော မုဟုံ မုဟုံ။|
      count |၁၂၆|
        block |တိဋ္ဌ မက္ကဋ မာ ဓာဝိ၊ န ဟိ တေ တံ ယထာ ပုရေ။|
        block |နိဂ္ဂဟီတောသိ ပညာယ၊ နေဝ ဒူရံ ဂမိဿတီတိ။|
      stand |။ ဝလ္လိယော ထေရော။|
    block |၄။ ဂင်္ဂါတီရိယတ္ထေရဂါထာ|
      count |၁၂၇|
        block |တိဏ္ဏံ မေ တာလပတ္တာနံ၊ ဂင်္ဂါတီရေ ကုဋီ ကတာ။|
        block |ဆဝသိတ္တောဝ မေ ပတ္တော၊ ပံသုကူလဉ္စ စီဝရံ။|
      count |၁၂၈|
        block |ဒွိန္နံ အန္တရဝဿာနံ၊ ဧကာ ဝါစာ မေ ဘာသိတာ။|
        block |တတိယေ အန္တရဝဿမှိ၊ တမောခန္ဓော ပဒာလိတောတိ။|
      stand |။ ဂင်္ဂါတီရိယော ထေရော။|
    block |၅။ အဇိနတ္ထေရဂါထာ|
      count |၁၂၉|
        block |အပိ စေ ဟောတိ တေဝိဇ္ဇော၊ မစ္စုဟာယီ အနာသဝေါ။|
        block |အပ္ပညာတောတိ နံ ဗာလာ၊ အဝဇာနန္တိ အဇာနတာ။|
      count |၁၃၀|
        block |ယော စ ခေါ အန္နပါနဿ၊ လာဘီ ဟောတီဓ ပုဂ္ဂလော။|
        block |ပါပဓမ္မောပိ စေ ဟောတိ၊ သော နေသံ ဟောတိ သက္ကတောတိ။|
      stand |။ အဇိနော ထေရော။|
    block |၆။ မေဠဇိနတ္ထေရဂါထာ|
      count |၁၃၁|
        block |ယဒာဟံ ဓမ္မမဿောသိံ၊ ဘာသမာနဿ သတ္ထုနော။|
        block |န ကင်္ခမဘိဇာနာမိ၊ သဗ္ဗညူအပရာဇိတေ။|
      count |၁၃၂|
        block |သတ္ထဝါဟေ မဟာဝီရေ၊ သာရထီနံ ဝရုတ္တမေ။|
        block |မဂ္ဂေ ပဋိပဒာယံ ဝါ၊ ကင်္ခါ မယှံ န ဝိဇ္ဇတီတိ။|
      stand |။ မေဠဇိနော ထေရော။|
    block |၇။ ရာဓတ္ထေရဂါထာ|
      count |၁၃၃|
        block |ယထာ အဂါရံ ဒုစ္ဆန္နံ၊ ဝုဋ္ဌီ သမတိဝိဇ္ဈတိ။|
        block |ဧဝံ အဘာဝိတံ စိတ္တံ၊ ရာဂေါ သမတိဝိဇ္ဈတိ။|
      count |၁၃၄|
        block |ယထာ အဂါရံ သုစ္ဆန္နံ၊ ဝုဍ္ဎီ န သမတိဝိဇ္ဈတိ။|
        block |ဧဝံ သုဘာဝိတံ စိတ္တံ၊ ရာဂေါ န သမတိဝိဇ္ဈတီတိ။|
      stand |။ ရာဓော ထေရော။|
    block |၈။ သုရာဓတ္ထေရဂါထာ|
      count |၁၃၅|
        block |ခီဏာ ဟိ မယှံ ဇာတိ၊ ဝုသိတံ ဇိနသာသနံ။|
        block |ပဟီနော ဇာလသင်္ခါတော၊ ဘဝနေတ္တိ သမူဟတာ။|
      count |၁၃၆|
        block |ယဿတ္ထာယ ပဗ္ဗဇိတော၊ အဂါရသ္မာနဂါရိယံ။|
        block |သော မေ အတ္ထော အနုပ္ပတ္တော၊ သဗ္ဗသံယောဇနက္ခယောတိ။|
      stand |။ သုရာဓော ထေရော။|
    block |၉။ ဂေါတမတ္ထေရဂါထာ|
      count |၁၃၇|
        block |သုခံ သုပန္တိ မုနယော၊ ယေ ဣတ္ထီသု န ဗဇ္ဈရေ။|
        block |သဒာ ဝေ ရက္ခိတဗ္ဗာသု၊ ယာသု သစ္စံ သုဒုလ္လဘံ။|
      count |၁၃၈|
        block |ဝဓံ စရိမှ တေ ကာမ၊ အနဏာ ဒာနိ တေ မယံ။|
        block |ဂစ္ဆာမ ဒာနိ နိဗ္ဗာနံ၊ ယတ္ထ ဂန္တွာ န သောစတီတိ။|
      stand |။ ဂေါတမော ထေရော။|
    block |၁၀။ ဝသဘတ္ထေရဂါထာ|
      count |၁၃၉|
        block |ပုဗ္ဗေ ဟနတိ အတ္တာနံ၊ ပစ္ဆာ ဟနတိ သော ပရေ။|
        block |သုဟတံ ဟန္တိ အတ္တာနံ၊ ဝီတံသေနေဝ ပက္ခိမာ။|
      count |၁၄၀|
        block |န ဗြာဟ္မဏော ဗဟိဝဏ္ဏော၊ အန္တော ဝဏ္ဏော ဟိ ဗြာဟ္မဏော။|
        block |ယသ္မိံ ပါပါနိ ကမ္မာနိ၊ သ ဝေ ကဏှော သုဇမ္ပတီတိ။|
        block |ဥတ္တရော စေဝ ပိဏ္ဍောလော၊ ဝလ္လိယော တီရိယော ဣသိ။|
        block |အဇိနော စ မေဠဇိနော၊ ရာဓော သုရာဓော ဂေါတမော။|
        block |ဝသဘေန ဣမေ ဟောန္တိ၊ ဒသ ထေရာ မဟိဒ္ဓိကာတိ။|
      stand |။ ဝသဘော ထေရော။|
      stand |ဝဂ္ဂေါ ပဌမော နိဋ္ဌိတော။|
      block |တဿုဒ္ဒာနံ|
  block |၂။ ဒုတိယဝဂ္ဂေါ|
    block |၁။ မဟာစုန္ဒတ္ထေရဂါထာ|
      count |၁၄၁|
        block |သုဿူသာ သုတဝဒ္ဓနီ၊ သုတံ ပညာယ ဝဒ္ဓနံ။|
        block |ပညာယ အတ္ထံ ဇာနာတိ၊ ဉာတော အတ္ထော သုခါဝဟော။|
      count |၁၄၂|
        block |သေဝေထ ပန္တာနိ သေနာသနာနိ၊ စရေယျ သံယောဇနဝိပ္ပမောက္ခံ။|
        block |သစေ ရတိံ နာဓိဂစ္ဆေယျ တတ္ထ၊ သင်္ဃေ ဝသေ ရက္ခိတတ္တော သတိမာတိ။|
      stand |။ မဟာစုန္ဒော ထေရော။|
    block |၂။ ဇောတိဒာသတ္ထေရဂါထာ|
      count |၁၄၃|
        block |ယေ ခေါ တေ ဝေဌမိဿေန၊ နာနတ္တေန စ ကမ္မုနာ။|
        block |မနုဿေ ဥပရုန္ဓန္တိ၊ ဖရုသူပက္ကမာ ဇနာ။|
        block |တေပိ တတ္ထေဝ ကီရန္တိ၊ န ဟိ ကမ္မံ ပနဿတိ။|
      count |၁၄၄|
        block |ယံ ကရောတိ နရော ကမ္မံ၊ ကလျာဏံ ယဒိ ပါပကံ။|
        block |တဿ တဿေဝ ဒာယာဒော၊ ယံ ယံ ကမ္မံ ပကုဗ္ဗတီတိ။|
      stand |။ ဇောတိဒာသော ထေရော။|
    block |၃။ ဟေရညကာနိတ္ထေရဂါထာ|
      count |၁၄၅|
        block |အစ္စယန္တိ အဟောရတ္တာ၊ ဇီဝိတံ ဥပရုဇ္ဈတိ။|
        block |အာယု ခီယတိ မစ္စာနံ၊ ကုန္နဒီနံဝ ဩဒကံ။|
      count |၁၄၆|
        block |အထ ပါပါနိ ကမ္မာနိ၊ ကရံ ဗာလော န ဗုဇ္ဈတိ။|
        block |ပစ္ဆာဿ ကဋုကံ ဟောတိ၊ ဝိပါကော ဟိဿ ပါပကောတိ။|
      stand |။ ဟေရညကာနိတ္ထေရော။|
    block |၄။ သောမမိတ္တတ္ထေရဂါထာ|
      count |၁၄၇|
        block |ပရိတ္တံ ဒာရုမာရုယှ၊ ယထာ သီဒေ မဟဏ္ဏဝေ။|
        block |ဧဝံ ကုသီတမာဂမ္မ၊ သာဓုဇီဝီပိ သီဒတိ။|
        block |တသ္မာ တံ ပရိဝဇ္ဇေယျ၊ ကုသီတံ ဟီနဝီရိယံ။|
      count |၁၄၈|
        block |ပဝိဝိတ္တေဟိ အရိယေဟိ၊ ပဟိတတ္တေဟိ ဈာယိဘိ။|
        block |နိစ္စံ အာရဒ္ဓဝီရိယေဟိ၊ ပဏ္ဍိတေဟိ သဟာဝသေတိ။|
      stand |။ သောမမိတ္တော ထေရော။|
    block |၅။ သဗ္ဗမိတ္တတ္ထေရဂါထာ|
      count |၁၄၉|
        block |ဇနော ဇနမှိ သမ္ဗဒ္ဓေါ၊ ဇနမေဝဿိတော ဇနော။|
        block |ဇနော ဇနေန ဟေဌီယတိ၊ ဟေဌေတိ စ ဇနော ဇနံ။|
      count |၁၅၀|
        block |ကော ဟိ တဿ ဇနေနတ္ထော၊ ဇနေန ဇနိတေန ဝါ။|
        block |ဇနံ ဩဟာယ ဂစ္ဆံ တံ၊ ဟေဌယိတွာ ဗဟုံ ဇနန္တိ။|
      stand |။ သဗ္ဗမိတ္တော ထေရော။|
    block |၆။ မဟာကာဠတ္ထေရဂါထာ|
      count |၁၅၁|
        block |ကာဠီ ဣတ္ထီ ဗြဟတီ ဓင်္ကရူပါ၊ သတ္ထိဉ္စ ဘေတွာ အပရဉ္စ သတ္ထိံ။|
        block |ဗာဟဉ္စ ဘေတွာ အပရဉ္စ ဗာဟံ၊ သီသဉ္စ ဘေတွာ ဒဓိထာလကံဝ။|
        block |ဧသာ နိသိန္နာ အဘိသန္ဒဟိတွာ။|
      count |၁၅၂|
        block |ယော ဝေ အဝိဒွာ ဥပဓိံ ကရောတိ၊ ပုနပ္ပုနံ ဒုက္ခမုပေတိ မန္ဒော။|
        block |တသ္မာ ပဇာနံ ဥပဓိံ န ကယိရာ၊ မာဟံ ပုန ဘိန္နသိရော သယိဿန္တိ။|
      stand |။ မဟာကာဠော ထေရော။|
    block |၇။ တိဿတ္ထေရဂါထာ|
      count |၁၅၃|
        block |ဗဟူ သပတ္တေ လဘတိ၊ မုဏ္ဍော သင်္ဃာဋိပါရုတော။|
        block |လာဘီ အန္နဿ ပါနဿ၊ ဝတ္ထဿ သယနဿ စ။|
      count |၁၅၄|
        block |ဧတမာဒီနဝံ ဉတွာ၊ သက္ကာရေသု မဟဗ္ဘယံ။|
        block |အပ္ပလာဘော အနဝဿုတော၊ သတော ဘိက္ခု ပရိဗ္ဗဇေတိ။|
      stand |။ တိဿော ထေရော။|
    block |၈။ ကိမိလတ္ထေရဂါထာ|
      count |၁၅၅|
        block |ပါစီနဝံသဒာယမှိ၊ သကျပုတ္တာ သဟာယကာ။|
        block |ပဟာယာနပ္ပကေ ဘောဂေ၊ ဥဉ္ဆာပတ္တာဂတေ ရတာ။|
      count |၁၅၆|
        block |အာရဒ္ဓဝီရိယာ ပဟိတတ္တာ၊ နိစ္စံ ဒဠှပရက္ကမာ။|
        block |ရမန္တိ ဓမ္မရတိယာ၊ ဟိတွာန လောကိယံ ရတိန္တိ။|
      stand |။ ကိမိလော ထေရော။|
    block |၉။ နန္ဒတ္ထေရဂါထာ|
      count |၁၅၇|
        block |အယောနိသော မနသိကာရာ၊ မဏ္ဍနံ အနုယုဉ္ဇိသံ။|
        block |ဥဒ္ဓတော စပလော စာသိံ၊ ကာမရာဂေန အဋ္ဋိတော။|
      count |၁၅၈|
        block |ဥပါယကုသလေနာဟံ၊ ဗုဒ္ဓေနာဒိစ္စဗန္ဓုနာ။|
        block |ယောနိသော ပဋိပဇ္ဇိတွာ၊ ဘဝေ စိတ္တံ ဥဒဗ္ဗဟိန္တိ။|
      stand |။ နန္ဒော ထေရော။|
    block |၁၀။ သိရိမတ္ထေရဂါထာ|
      count |၁၅၉|
        block |ပရေ စ နံ ပသံသန္တိ၊ အတ္တာ စေ အသမာဟိတော။|
        block |မောဃံ ပရေ ပသံသန္တိ၊ အတ္တာ ဟိ အသမာဟိတော။|
      count |၁၆၀|
        block |ပရေ စ နံ ဂရဟန္တိ၊ အတ္တာ စေ သုသမာဟိတော။|
        block |မောဃံ ပရေ ဂရဟန္တိ၊ အတ္တာ ဟိ သုသမာဟိတောတိ။|
        block |စုန္ဒော စ ဇောတိဒာသော စ၊ ထေရော ဟေရညကာနိ စ။|
        block |သောမမိတ္တော သဗ္ဗမိတ္တော၊ ကာလော တိဿော စ ကိမိလော။|
        block |နန္ဒော စ သိရိမာ စေဝ၊ ဒသ ထေရာ မဟိဒ္ဓိကာတိ။|
      stand |။ သိရိမာ ထေရော။|
      stand |ဝဂ္ဂေါ ဒုတိယော နိဋ္ဌိတော။|
      block |တဿုဒ္ဒာနံ|
  block |၃။ တတိယဝဂ္ဂေါ|
    block |၁။ ဥတ္တရတ္ထေရဂါထာ|
      count |၁၆၁|
        block |ခန္ဓာ မယာ ပရိညာတာ၊ တဏှာ မေ သုသမူဟတာ။|
        block |ဘာဝိတာ မမ ဗောဇ္ဈင်္ဂါ၊ ပတ္တော မေ အာသဝက္ခယော။|
      count |၁၆၂|
        block |သောဟံ ခန္ဓေ ပရိညာယ၊ အဗ္ဗဟိတွာန ဇာလိနိံ။|
        block |ဘာဝယိတွာန ဗောဇ္ဈင်္ဂေ၊ နိဗ္ဗာယိဿံ အနာသဝေါတိ။|
      stand |။ ဥတ္တရော ထေရော။|
    block |၂။ ဘဒ္ဒဇိတ္ထေရဂါထာ|
      count |၁၆၃|
        block |ပနာဒော နာမ သော ရာဇာ၊ ယဿ ယူပေါ သုဝဏ္ဏယော။|
        block |တိရိယံ သောဠသုဗ္ဗေဓော၊ ဥဗ္ဘမာဟု သဟဿဓာ။|
      count |၁၆၄|
        block |သဟဿကဏ္ဍော သတဂေဏ္ဍု၊ ဓဇာလု ဟရိတာမယော။|
        block |အနစ္စုံ တတ္ထ ဂန္ဓဗ္ဗာ၊ ဆသဟဿာနိ သတ္တဓာတိ။|
      stand |။ ဘဒ္ဒဇိတ္ထေရော။|
    block |၃။ သောဘိတတ္ထေရဂါထာ|
      count |၁၆၅|
        block |သတိမာ ပညဝါ ဘိက္ခု၊ အာရဒ္ဓဗလဝီရိယော။|
        block |ပဉ္စ ကပ္ပသတာနာဟံ၊ ဧကရတ္တိံ အနုဿရိံ။|
      count |၁၆၆|
        block |စတ္တာရော သတိပဋ္ဌာနေ၊ သတ္တ အဋ္ဌ စ ဘာဝယံ။|
        block |ပဉ္စ ကပ္ပသတာနာဟံ၊ ဧကရတ္တိံ အနုဿရိန္တိ။|
      stand |။ သောဘိတော ထေရော။|
    block |၄။ ဝလ္လိယတ္ထေရဂါထာ|
      count |၁၆၇|
        block |ယံ ကိစ္စံ ဒဠှဝီရိယေန၊ ယံ ကိစ္စံ ဗောဒ္ဓုမိစ္ဆတာ။|
        block |ကရိဿံ နာဝရဇ္ဈိဿံ၊ ပဿ ဝီရိယံ ပရက္ကမ။|
      count |၁၆၈|
        block |တွဉ္စ မေ မဂ္ဂမက္ခါဟိ၊ အဉ္ဇသံ အမတောဂဓံ။|
        block |အဟံ မောနေန မောနိဿံ၊ ဂင်္ဂါသောတောဝ သာဂရန္တိ။|
      stand |။ ဝလ္လိယော ထေရော။|
    block |၅။ ဝီတသောကတ္ထေရဂါထာ|
      count |၁၆၉|
        block |ကေသေ မေ ဩလိခိဿန္တိ၊ ကပ္ပကော ဥပသင်္ကမိ။|
        block |တတော အာဒာသမာဒာယ၊ သရီရံ ပစ္စဝေက္ခိသံ။|
      count |၁၇၀|
        block |တုစ္ဆော ကာယော အဒိဿိတ္ထ၊ အန္ဓကာရော တမော ဗျဂါ။|
        block |သဗ္ဗေ စောဠာ သမုစ္ဆိန္နာ၊ နတ္ထိ ဒာနိ ပုနဗ္ဘဝေါတိ။|
      stand |။ ဝီတသောကော ထေရော။|
    block |၆။ ပုဏ္ဏမာသတ္ထေရဂါထာ|
      count |၁၇၁|
        block |ပဉ္စ နီဝရဏေ ဟိတွာ၊ ယောဂက္ခေမဿ ပတ္တိယာ။|
        block |ဓမ္မာဒာသံ ဂဟေတွာန၊ ဉာဏဒဿနမတ္တနော။|
      count |၁၇၂|
        block |ပစ္စဝေက္ခိံ ဣမံ ကာယံ၊ သဗ္ဗံ သန္တရဗာဟိရံ။|
        block |အဇ္ဈတ္တဉ္စ ဗဟိဒ္ဓါ စ၊ တုစ္ဆော ကာယော အဒိဿထာတိ။|
      stand |။ ပုဏ္ဏမာသော ထေရော။|
    block |၇။ နန္ဒကတ္ထေရဂါထာ|
      count |၁၇၃|
        block |ယထာပိ ဘဒ္ဒော အာဇညော၊ ခလိတွာ ပတိတိဋ္ဌတိ။|
        block |ဘိယျော လဒ္ဒာန သံဝေဂံ၊ အဒီနော ဝဟတေ ဓုရံ။|
      count |၁၇၄|
        block |ဧဝံ ဒဿနသမ္ပန္နံ၊ သမ္မာသမ္ဗုဒ္ဓသာဝကံ။|
        block |အာဇာနီယံ မံ ဓာရေထ၊ ပုတ္တံ ဗုဒ္ဓဿ ဩရသန္တိ။|
      stand |။ နန္ဒကော ထေရော။|
    block |၈။ ဘရတတ္ထေရဂါထာ|
      count |၁၇၅|
        block |ဧဟိ နန္ဒက ဂစ္ဆာမ၊ ဥပဇ္ဈာယဿ သန္တိကံ။|
        block |သီဟနာဒံ နဒိဿာမ၊ ဗုဒ္ဓသေဋ္ဌဿ သမ္မုခါ။|
      count |၁၇၆|
        block |ယာယ နော အနုကမ္ပါယ၊ အမှေ ပဗ္ဗာဇယီ မုနိ။|
        block |သော နော အတ္ထော အနုပ္ပတ္တော၊ သဗ္ဗသံယောဇနက္ခယောတိ။|
      stand |။ ဘရတော ထေရော။|
    block |၉။ ဘာရဒွာဇတ္ထေရဂါထာ|
      count |၁၇၇|
        block |နဒန္တိ ဧဝံ သပ္ပညာ၊ သီဟာဝ ဂိရိဂဗ္ဘရေ။|
        block |ဝီရာ ဝိဇိတသင်္ဂါမာ၊ ဇေတွာ မာရံ သဝါဟနိံ။|
      count |၁၇၈|
        block |သတ္ထာ စ ပရိစိဏ္ဏော မေ၊ ဓမ္မော သင်္ဃော စ ပူဇိတော။|
        block |အဟဉ္စ ဝိတ္တော သုမနော၊ ပုတ္တံ ဒိသွာ အနာသဝန္တိ။|
      stand |။ ဘာရဒွာဇော ထေရော။|
    block |၁၀။ ကဏှဒိန္နတ္ထေရဂါထာ|
      count |၁၇၉|
        block |ဥပါသိတာ သပ္ပုရိသာ၊ သုတာ ဓမ္မာ အဘိဏှသော။|
        block |သုတွာန ပဋိပဇ္ဇိဿံ၊ အဉ္ဇသံ အမတောဂဓံ။|
      count |၁၈၀|
        block |ဘဝရာဂဟတဿ မေ သတော၊ ဘဝရာဂေါ ပုန မေ န ဝိဇ္ဇတိ။|
        block |န စာဟု န စ မေ ဘဝိဿတိ၊ န စ မေ ဧတရဟိ ဝိဇ္ဇတီတိ။|
        block |ဥတ္တရော ဘဒ္ဒဇိတ္ထေရော၊ သောဘိတော ဝလ္လိယော ဣသိ။|
        block |ဝီတသောကော စ ယော ထေရော၊ ပုဏ္ဏမာသော စ နန္ဒကော။|
        block |ဘရတော ဘာရဒွာဇော စ၊ ကဏှဒိန္နော မဟာမုနီတိ။|
      stand |။ ကဏှဒိန္နော ထေရော။|
      stand |ဝဂ္ဂေါ တတိယော နိဋ္ဌိတော။|
      block |တဿုဒ္ဒာနံ|
  block |၄။ စတုတ္ထဝဂ္ဂေါ|
    block |၁။ မိဂသိရတ္ထေရဂါထာ|
      count |၁၈၁|
        block |ယတော အဟံ ပဗ္ဗဇိတော၊ သမ္မာသမ္ဗုဒ္ဓသာသနေ။|
        block |ဝိမုစ္စမာနော ဥဂ္ဂစ္ဆိံ၊ ကာမဓာတုံ ဥပစ္စဂံ။|
      count |၁၈၂|
        block |ဗြဟ္မုနော ပေက္ခမာနဿ၊ တတော စိတ္တံ ဝိမုစ္စိ မေ။|
        block |အကုပ္ပါ မေ ဝိမုတ္တီတိ၊ သဗ္ဗသံယောဇနက္ခယာတိ။|
      stand |။ မိဂသိရော ထေရော။|
    block |၂။ သိဝကတ္ထေရဂါထာ|
      count |၁၈၃|
        block |အနိစ္စာနိ ဂဟကာနိ၊ တတ္ထ တတ္ထ ပုနပ္ပုနံ။|
        block |ဂဟကာရံ ဂဝေသန္တော၊ ဒုက္ခါ ဇာတိ ပုနပ္ပုနံ။|
      count |၁၈၄|
        block |ဂဟကာရက ဒိဋ္ဌောသိ၊ ပုန ဂေဟံ န ကာဟသိ။|
        block |သဗ္ဗာ တေ ဖာသုကာ ဘဂ္ဂါ၊ ထူဏိကာ စ ဝိဒာလိတာ။|
        block |ဝိမရိယာဒိကတံ စိတ္တံ၊ ဣဓေဝ ဝိဓမိဿတီတိ။|
      stand |။ သိဝကော ထေရော။|
    block |၃။ ဥပဝါဏတ္ထေရဂါထာ|
      count |၁၈၅|
        block |အရဟံ သုဂတော လောကေ၊ ဝါတေဟာဗာဓိတော မုနိ။|
        block |သစေ ဥဏှောဒကံ အတ္ထိ၊ မုနိနော ဒေဟိ ဗြာဟ္မဏ။|
      count |၁၈၆|
        block |ပူဇိတော ပူဇနေယျာနံ၊ သက္ကရေယျာန သက္ကတော။|
        block |အပစိတောပစေယျာနံ၊ တဿ ဣစ္ဆာမိ ဟာတဝေတိ။|
      stand |။ ဥပဝါဏော ထေရော။|
    block |၄။ ဣသိဒိန္နတ္ထေရဂါထာ|
      count |၁၈၇|
        block |ဒိဋ္ဌာ မယာ ဓမ္မဓရာ ဥပါသကာ၊ ကာမာ အနိစ္စာ ဣတိ ဘာသမာနာ။|
        block |သာရတ္တရတ္တာ မဏိကုဏ္ဍလေသု၊ ပုတ္တေသု ဒာရေသု စ တေ အပေက္ခါ။|
      count |၁၈၈|
        block |အဒ္ဓါ န ဇာနန္တိ ယတောဓ ဓမ္မံ၊ ကာမာ အနိစ္စာ ဣတိ စာပိ အာဟု။|
        block |ရာဂဉ္စ တေသံ န ဗလတ္ထိ ဆေတ္တုံ၊ တသ္မာ သိတာ ပုတ္တဒာရံ ဓနဉ္စာတိ။|
      stand |။ ဣသိဒိန္နော ထေရော။|
    block |၅။ သမ္ဗုလကစ္စာနတ္ထေရဂါထာ|
      count |၁၈၉|
        block |ဒေဝေါ စ ဝဿတိ ဒေဝေါ စ ဂဠဂဠာယတိ၊|
        block |ဧကကော စာဟံ ဘေရဝေ ဗိလေ ဝိဟရာမိ။|
        block |တဿ မယှံ ဧကကဿ ဘေရဝေ ဗိလေ ဝိဟရတော၊|
        block |နတ္ထိ ဘယံ ဝါ ဆမ္ဘိတတ္တံ ဝါ လောမဟံသော ဝါ။|
      count |၁၉၀|
        block |ဓမ္မတာ မမသာ ယဿ မေ၊ ဧကကဿ ဘေရဝေ ဗိလေ။|
        block |ဝိဟရတော နတ္ထိ ဘယံ ဝါ၊ ဆမ္ဘိတတ္တံ ဝါ လောမဟံသော ဝါတိ။|
      stand |။ သမ္ဗုလကစ္စာနော ထေရော။|
    block |၆။ နိတကတ္ထေရဂါထာ|
      count |၁၉၁|
        block |ကဿ သေလူပမံ စိတ္တံ၊ ဌိတံ နာနုပကမ္ပတိ။|
        block |ဝိရတ္တံ ရဇနီယေသု၊ ကုပ္ပနီယေ န ကုပ္ပတိ။|
        block |ယဿေဝံ ဘာဝိတံ စိတ္တံ၊ ကုတော တံ ဒုက္ခမေဿတိ။|
      count |၁၉၂|
        block |မမ သေလူပမံ စိတ္တံ၊ ဌိတံ နာနုပကမ္ပတိ။|
        block |ဝိရတ္တံ ရဇနီယေသု၊ ကုပ္ပနီယေ န ကုပ္ပတိ။|
        block |မမေဝံ ဘာဝိတံ စိတ္တံ၊ ကုတော မံ ဒုက္ခမေဿတီတိ။|
      stand |။ နိတကော ထေရော။|
    block |၇။ သောဏပေါဋိရိယတ္ထေရဂါထာ|
      count |၁၉၃|
        block |န တာဝ သုပိတုံ ဟောတိ၊ ရတ္တိ နက္ခတ္တမာလိနီ။|
        block |ပဋိဇဂ္ဂိတုမေဝေသာ၊ ရတ္တိ ဟောတိ ဝိဇာနတာ။|
      count |၁၉၄|
        block |ဟတ္ထိက္ခန္ဓာဝပတိတံ၊ ကုဉ္ဇရော စေ အနုက္ကမေ။|
        block |သင်္ဂါမေ မေ မတံ သေယျော၊ ယဉ္စေ ဇီဝေ ပရာဇိတောတိ။|
      stand |။ သောဏော ပေါဋိရိယော ထေရော။|
    block |၈။ နိသဘတ္ထေရဂါထာ|
      count |၁၉၅|
        block |ပဉ္စ ကာမဂုဏေ ဟိတွာ၊ ပိယရူပေ မနောရမေ။|
        block |သဒ္ဓါယ ဃရာ နိက္ခမ္မ၊ ဒုက္ခဿန္တကရော ဘဝေ။|
      count |၁၉၆|
        block |နာဘိနန္ဒာမိ မရဏံ၊ နာဘိနန္ဒာမိ ဇီဝိတံ။|
        block |ကာလဉ္စ ပဋိကင်္ခါမိ၊ သမ္ပဇာနော ပတိဿတောတိ။|
      stand |။ နိသဘော ထေရော။|
    block |၉။ ဥသဘတ္ထေရဂါထာ|
      count |၁၉၇|
        block |အမ္ဗပလ္လဝသင်္ကာသံ၊ အံသေ ကတွာန စီဝရံ။|
        block |နိသိန္နော ဟတ္ထိဂီဝါယံ၊ ဂါမံ ပိဏ္ဍာယ ပါဝိသိံ။|
      count |၁၉၈|
        block |ဟတ္ထိက္ခန္ဓတော ဩရုယှ၊ သံဝေဂံ အလဘိံ တဒာ။|
        block |သောဟံ ဒိတ္တော တဒာ သန္တော၊ ပတ္တော မေ အာသဝက္ခယောတိ။|
      stand |။ ဥသဘော ထေရော။|
    block |၁၀။ ကပ္ပဋကုရတ္ထေရဂါထာ|
      count |၁၉၉|
        block |အယမိတိ ကပ္ပဋော ကပ္ပဋကုရော၊ အစ္ဆာယ အတိဘရိတာယ။|
        block |အမတဃဋိကာယံ ဓမ္မကဋမတ္တော၊ ကတပဒံ ဈာနာနိ ဩစေတုံ။|
      count |၂၀၀|
        block |မာ ခေါ တွံ ကပ္ပဋ ပစာလေသိ၊ မာ တွံ ဥပကဏ္ဏမှိ တာဠေဿံ။|
        block |န ဟိ တွံ ကပ္ပဋ မတ္တမညာသိ၊ သင်္ဃမဇ္ဈမှိ ပစလာယမာနောတိ။|
        block |မိဂသိရော သိဝကော စ၊ ဥပဝါနော စ ပဏ္ဍိတော။|
        block |ဣသိဒိန္နော စ ကစ္စာနော၊ နိတကော စ မဟာဝသီ။|
        block |ပေါဋိရိယပုတ္တော နိသဘော၊ ဥသဘော ကပ္ပဋကုရောတိ။|
      stand |။ ကပ္ပဋကုရော ထေရော။|
      stand |ဝဂ္ဂေါ စတုတ္ထော နိဋ္ဌိတော။|
      block |တဿုဒ္ဒာနံ|
  block |၅။ ပဉ္စမဝဂ္ဂေါ|
    block |၁။ ကုမာရကဿပတ္ထေရဂါထာ|
      count |၂၀၁|
        block |အဟော ဗုဒ္ဓါ အဟော ဓမ္မာ၊ အဟော နော သတ္ထု သမ္ပဒာ။|
        block |ယတ္ထ ဧတာဒိသံ ဓမ္မံ၊ သာဝကော သစ္ဆိကာဟိတိ။|
      count |၂၀၂|
        block |အသင်္ခေယျေသု ကပ္ပေသု၊ သက္ကာယာဓိဂတာ အဟူ။|
        block |တေသမယံ ပစ္ဆိမကော၊ စရိမောယံ သမုဿယော။|
        block |ဇာတိမရဏသံသာရော၊ နတ္ထိ ဒာနိ ပုနဗ္ဘဝေါတိ။|
      stand |။ ကုမာရကဿပေါ ထေရော။|
    block |၂။ ဓမ္မပါလတ္ထေရဂါထာ|
      count |၂၀၃|
        block |ယော ဟဝေ ဒဟရော ဘိက္ခု၊ ယုဉ္ဇတိ ဗုဒ္ဓသာသနေ။|
        block |ဇာဂရော သ ဟိ သုတ္တေသု၊ အမောဃံ တဿ ဇီဝိတံ။|
      count |၂၀၄|
        block |တသ္မာ သဒ္ဓဉ္စ သီလဉ္စ၊ ပသာဒံ ဓမ္မဒဿနံ။|
        block |အနုယုဉ္ဇေထ မေဓာဝီ၊ သရံ ဗုဒ္ဓါန သာသနန္တိ။|
      stand |။ ဓမ္မပါလော ထေရော။|
    block |၃။ ဗြဟ္မာလိတ္ထေရဂါထာ|
      count |၂၀၅|
        block |ကဿိန္ဒြိယာနိ သမထင်္ဂတာနိ၊ အဿာ ယထာ သာရထိနာ သုဒန္တာ။|
        block |ပဟီနမာနဿ အနာသဝဿ၊ ဒေဝါပိ ကဿ ပိဟယန္တိ တာဒိနောတိ။|
      count |၂၀၆|
        block |မယှိန္ဒြိယာနိ သမထင်္ဂတာနိ၊ အဿာ ယထာ သာရထိနာ သုဒန္တာ။|
        block |ပဟီနမာနဿ အနာသဝဿ၊ ဒေဝါပိ မယှံ ပိဟယန္တိ တာဒိနောတိ။|
      stand |။ ဗြဟ္မာလိ ထေရော။|
    block |၄။ မောဃရာဇတ္ထေရဂါထာ|
      count |၂၀၇|
        block |ဆဝိပါပက စိတ္တဘဒ္ဒက၊ မောဃရာဇ သတတံ သမာဟိတော။|
        block |ဟေမန္တိကသီတကာလရတ္တိယော၊ ဘိက္ခု တွံသိ ကထံ ကရိဿသိ။|
      count |၂၀၈|
        block |သမ္ပန္နသဿာ မဂဓာ၊ ကေဝလာ ဣတိ မေ သုတံ။|
        block |ပလာလစ္ဆန္နကော သေယျံ၊ ယထညေ သုခဇီဝိနောတိ။|
      stand |။ မောဃရာဇာ ထေရော။|
    block |၅။ ဝိသာခပဉ္စာလပုတ္တတ္ထေရဂါထာ|
      count |၂၀၉|
        block |န ဥက္ခိပေ နော စ ပရိက္ခိပေ ပရေ၊ ဩက္ခိပေ ပါရဂတံ န ဧရယေ။|
        block |န စတ္တဝဏ္ဏံ ပရိသာသု ဗျာဟရေ၊ အနုဒ္ဓတော သမ္မိတဘာဏိ သုဗ္ဗတော။|
      count |၂၁၀|
        block |သုသုခုမနိပုဏတ္ထဒဿိနာ၊ မတိကုသလေန နိဝါတဝုတ္တိနာ။|
        block |သံသေဝိတဝုဒ္ဓသီလိနာ၊ နိဗ္ဗာနံ န ဟိ တေန ဒုလ္လဘန္တိ။|
      stand |။ ဝိသာခေါ ပဉ္စာလပုတ္တော ထေရော။|
    block |၆။ စူဠကတ္ထေရဂါထာ|
      count |၂၁၁|
        block |နဒန္တိ မောရာ သုသိခါ သုပေခုဏာ၊ သုနီလဂီဝါ သုမုခါ သုဂဇ္ဇိနော။|
        block |သုသဒ္ဒလာ စာပိ မဟာမဟီ အယံ၊ သုဗျာပိတမ္ဗု သုဝလာဟကံ နဘံ။|
      count |၂၁၂|
        block |သုကလ္လရူပေါ သုမနဿ ဈာယတံ၊ သုနိက္ကမော သာဓု သုဗုဒ္ဓသာသနေ။|
        block |သုသုက္ကသုက္ကံ နိပုဏံ သုဒုဒ္ဒသံ၊ ဖုသာဟိ တံ ဥတ္တမမစ္စုတံ ပဒန္တိ။|
      stand |။ စူဠကော ထေရော။|
    block |၇။ အနူပမတ္ထေရဂါထာ|
      count |၂၁၃|
        block |နန္ဒမာနာဂတံ စိတ္တံ၊ သူလမာရောပမာနကံ။|
        block |တေန တေနေဝ ဝဇသိ၊ ယေန သူလံ ကလိင်္ဂရံ။|
      count |၂၁၄|
        block |တာဟံ စိတ္တကလိံ ဗြူမိ၊ တံ ဗြူမိ စိတ္တဒုဗ္ဘကံ။|
        block |သတ္ထာ တေ ဒုလ္လဘော လဒ္ဓေါ၊ မာနတ္ထေ မံ နိယောဇယီတိ။|
      stand |။ အနူပမော ထေရော။|
    block |၈။ ဝဇ္ဇိတတ္ထေရဂါထာ|
      count |၂၁၅|
        block |သံသရံ ဒီဃမဒ္ဓါနံ၊ ဂတီသု ပရိဝတ္တိသံ။|
        block |အပဿံ အရိယသစ္စာနိ၊ အန္ဓဘူတော ပုထုဇ္ဇနော။|
      count |၂၁၆|
        block |တဿ မေ အပ္ပမတ္တဿ၊ သံသာရာ ဝိနဠီကတာ။|
        block |သဗ္ဗာ ဂတီ သမုစ္ဆိန္နာ၊ နတ္ထိ ဒာနိ ပုနဗ္ဘဝေါတိ။|
      stand |။ ဝဇ္ဇိတော ထေရော။|
    block |၉။ သန္ဓိတတ္ထေရဂါထာ|
      count |၂၁၇|
        block |အဿတ္ထေ ဟရိတောဘာသေ၊ သံဝိရူဠှမှိ ပါဒပေ။|
        block |ဧကံ ဗုဒ္ဓဂတံ သညံ၊ အလဘိတ္ထံ ပတိဿတော။|
      count |၂၁၈|
        block |ဧကတိံသေ ဣတော ကပ္ပေ၊ ယံ သညမလဘိံ တဒာ။|
        block |တဿာ သညာယ ဝါဟသာ၊ ပတ္တော မေ အာသဝက္ခယောတိ။|
        block |ကုမာရကဿပေါ ထေရော၊ ဓမ္မပါလော စ ဗြဟ္မာလိ။|
        block |မောဃရာဇာ ဝိသာခေါ စ၊ စူဠကော စ အနူပမော။|
        block |ဝဇ္ဇိတော သန္ဓိတော ထေရော၊ ကိလေသရဇဝါဟနောတိ။|
        block |ဂါထာဒုကနိပါတမှိ၊ နဝုတိ စေဝ အဋ္ဌ စ။|
        block |ထေရာ ဧကူနပညာသံ၊ ဘာသိတာ နယကောဝိဒာတိ။|
      stand |။ သန္ဓိတော ထေရော။|
      stand |ဝဂ္ဂေါ ပဉ္စမော နိဋ္ဌိတော။|
      block |တဿုဒ္ဒာနံ|
      stand |ဒုကနိပါတော နိဋ္ဌိတော။|
      block |တတြုဒ္ဒာနံ|
