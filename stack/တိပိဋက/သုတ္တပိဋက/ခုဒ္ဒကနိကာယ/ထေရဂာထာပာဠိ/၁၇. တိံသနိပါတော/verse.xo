block |၁၇။ တိံသနိပါတော|
  block |၁။ ဖုဿတ္ထေရဂါထာ|
    count |၉၄၉|
      block |ပါသာဒိကေ ဗဟူ ဒိသွာ၊ ဘာဝိတတ္တေ သုသံဝုတေ။|
      block |ဣသိ ပဏ္ဍရသဂေါတ္တော၊ အပုစ္ဆိ ဖုဿသဝှယံ။|
    count |၉၅၀|
      block |ကိံဆန္ဒာ ကိမဓိပ္ပါယာ၊ ကိမာကပ္ပါ ဘဝိဿရေ။|
      block |အနာဂတမှိ ကာလမှိ၊ တံ မေ အက္ခါဟိ ပုစ္ဆိတော။|
    count |၉၅၁|
      block |သုဏောဟိ ဝစနံ မယှံ၊ ဣသိပဏ္ဍရသဝှယ။|
      block |သက္ကစ္စံ ဥပဓာရေဟိ၊ အာစိက္ခိဿာမျနာဂတံ။|
    count |၉၅၂|
      block |ကောဓနာ ဥပနာဟီ စ၊ မက္ခီ ထမ္ဘီ သဌာ ဗဟူ။|
      block |ဥဿုကီ နာနာဝါဒာ စ၊ ဘဝိဿန္တိ အနာဂတေ။|
    count |၉၅၃|
      block |အညာတမာနိနော ဓမ္မေ၊ ဂမ္ဘီရေ တီရဂေါစရာ။|
      block |လဟုကာ အဂရု ဓမ္မေ၊ အညမညမဂါရဝါ။|
    count |၉၅၄|
      block |ဗဟူ အာဒီနဝါ လောကေ၊ ဥပ္ပဇ္ဇိဿန္တျနာဂတေ။|
      block |သုဒေသိတံ ဣမံ ဓမ္မံ၊ ကိလေသေဿန္တိ ဒုမ္မတီ။|
    count |၉၅၅|
      block |ဂုဏဟီနာပိ သင်္ဃမှိ၊ ဝေါဟရန္တာ ဝိသာရဒာ။|
      block |ဗလဝန္တော ဘဝိဿန္တိ၊ မုခရာ အဿုတာဝိနော။|
    count |၉၅၆|
      block |ဂုဏဝန္တောပိ သင်္ဃမှိ၊ ဝေါဟရန္တာ ယထာတ္ထတော။|
      block |ဒုဗ္ဗလာ တေ ဘဝိဿန္တိ၊ ဟိရီမနာ အနတ္ထိကာ။|
    count |၉၅၇|
      block |ရဇတံ ဇာတရူပဉ္စ၊ ခေတ္တံ ဝတ္ထုမဇေဠကံ။|
      block |ဒာသိဒာသဉ္စ ဒုမ္မေဓာ၊ သာဒိယိဿန္တျနာဂတေ။|
    count |၉၅၈|
      block |ဥဇ္ဈာနသညိနော ဗာလာ၊ သီလေသု အသမာဟိတာ။|
      block |ဥန္နဠာ ဝိစရိဿန္တိ၊ ကလဟာဘိရတာ မဂါ။|
    count |၉၅၉|
      block |ဥဒ္ဓတာ စ ဘဝိဿန္တိ၊ နီလစီဝရပါရုတာ။|
      block |ကုဟာ ထဒ္ဓါ လပါ သိင်္ဂီ၊ စရိဿန္တျရိယာ ဝိယ။|
    count |၉၆၀|
      block |တေလသဏ္ဌေဟိ ကေသေဟိ၊ စပလာ အဉ္ဇနက္ခိကာ။|
      block |ရထိယာယ ဂမိဿန္တိ၊ ဒန္တဝဏ္ဏိကပါရုတာ။|
    count |၉၆၁|
      block |အဇေဂုစ္ဆံ ဝိမုတ္တေဟိ၊ သုရတ္တံ အရဟဒ္ဓဇံ။|
      block |ဇိဂုစ္ဆိဿန္တိ ကာသာဝံ၊ ဩဒာတေသု သမုစ္ဆိတာ။|
    count |၉၆၂|
      block |လာဘကာမာ ဘဝိဿန္တိ၊ ကုသီတာ ဟီနဝီရိယာ။|
      block |ကိစ္ဆန္တာ ဝနပတ္ထာနိ၊ ဂါမန္တေသု ဝသိဿရေ။|
    count |၉၆၃|
      block |ယေ ယေ လာဘံ လဘိဿန္တိ၊ မိစ္ဆာဇီဝရတာ သဒာ။|
      block |တေ တေဝ အနုသိက္ခန္တာ၊ ဘဇိဿန္တိ အသံယတာ။|
    count |၉၆၄|
      block |ယေ ယေ အလာဘိနော လာဘံ၊ န တေ ပုဇ္ဇာ ဘဝိဿရေ။|
      block |သုပေသလေပိ တေ ဓီရေ၊ သေဝိဿန္တိ န တေ တဒာ။|
    count |၉၆၅|
      block |မိလက္ခုရဇနံ ရတ္တံ၊ ဂရဟန္တာ သကံ ဓဇံ။|
      block |တိတ္ထိယာနံ ဓဇံ ကေစိ၊ ဓာရိဿန္တျဝဒာတကံ။|
    count |၉၆၆|
      block |အဂါရဝေါ စ ကာသာဝေ၊ တဒာ တေသံ ဘဝိဿတိ။|
      block |ပဋိသင်္ခါ စ ကာသာဝေ၊ ဘိက္ခူနံ န ဘဝိဿတိ။|
    count |၉၆၇|
      block |အဘိဘူတဿ ဒုက္ခေန၊ သလ္လဝိဒ္ဓဿ ရုပ္ပတော။|
      block |ပဋိသင်္ခါ မဟာဃောရာ၊ နာဂဿာသိ အစိန္တိယာ။|
    count |၉၆၈|
      block |ဆဒ္ဒန္တော ဟိ တဒာ ဒိသွာ၊ သုရတ္တံ အရဟဒ္ဓဇံ။|
      block |တာဝဒေဝ ဘဏီ ဂါထာ၊ ဂဇော အတ္ထောပသံဟိတာ။|
    count |၉၆၉|
      block |အနိက္ကသာဝေါ ကာသာဝံ၊ ယော ဝတ္ထံ ပရိဓဿတိ။|
      block |အပေတော ဒမသစ္စေန၊ န သော ကာသာဝမရဟတိ။|
    count |၉၇၀|
      block |ယော စ ဝန္တကာသာဝဿ၊ သီလေသု သုသမာဟိတော။|
      block |ဥပေတော ဒမသစ္စေန၊ သ ဝေ ကာသာဝမရဟတိ။|
    count |၉၇၁|
      block |ဝိပန္နသီလော ဒုမ္မေဓော၊ ပါကဋော ကာမကာရိယော။|
      block |ဝိဗ္ဘန္တစိတ္တော နိဿုက္ကော၊ န သော ကာသာဝမရဟတိ။|
    count |၉၇၂|
      block |ယော စ သီလေန သမ္ပန္နော၊ ဝီတရာဂေါ သမာဟိတော။|
      block |ဩဒာတမနသင်္ကပ္ပေါ၊ သ ဝေ ကာသာဝမရဟတိ။|
    count |၉၇၃|
      block |ဥဒ္ဓတော ဥန္နဠော ဗာလော၊ သီလံ ယဿ န ဝိဇ္ဇတိ။|
      block |ဩဒာတကံ အရဟတိ၊ ကာသာဝံ ကိံ ကရိဿတိ။|
    count |၉၇၄|
      block |ဘိက္ခူ စ ဘိက္ခုနိယော စ၊ ဒုဋ္ဌစိတ္တာ အနာဒရာ။|
      block |တာဒီနံ မေတ္တစိတ္တာနံ၊ နိဂ္ဂဏှိဿန္တျနာဂတေ။|
    count |၉၇၅|
      block |သိက္ခါပေန္တာပိ ထေရေဟိ၊ ဗာလာ စီဝရဓာရဏံ။|
      block |န သုဏိဿန္တိ ဒုမ္မေဓာ၊ ပါကဋာ ကာမကာရိယာ။|
    count |၉၇၆|
      block |တေ တထာ သိက္ခိတာ ဗာလာ၊ အညမညံ အဂါရဝါ။|
      block |နာဒိယိဿန္တုပဇ္ဈာယေ၊ ခဠုင်္ကော ဝိယ သာရထိံ။|
    count |၉၇၇|
      block |ဧဝံ အနာဂတဒ္ဓါနံ၊ ပဋိပတ္တိ ဘဝိဿတိ။|
      block |ဘိက္ခူနံ ဘိက္ခုနီနဉ္စ၊ ပတ္တေ ကာလမှိ ပစ္ဆိမေ။|
    count |၉၇၈|
      block |ပုရာ အာဂစ္ဆတေ ဧတံ၊ အနာဂတံ မဟဗ္ဘယံ။|
      block |သုဗ္ဗစာ ဟောထ သခိလာ၊ အညမညံ သဂါရဝါ။|
    count |၉၇၉|
      block |မေတ္တစိတ္တာ ကာရုဏိကာ၊ ဟောထ သီလေသု သံဝုတာ။|
      block |အာရဒ္ဓဝီရိယာ ပဟိတတ္တာ၊ နိစ္စံ ဒဠှပရက္ကမာ။|
    count |၉၈၀|
      block |ပမာဒံ ဘယတော ဒိသွာ၊ အပ္ပမာဒဉ္စ ခေမတော။|
      block |ဘာဝေထဋ္ဌင်္ဂိကံ မဂ္ဂံ၊ ဖုသန္တာ အမတံ ပဒန္တိ။|
    stand |။ ဖုဿော ထေရော။|
  block |၂။ သာရိပုတ္တတ္ထေရဂါထာ|
    count |၉၈၁|
      block |ယထာစာရီ ယထာသတော သတီမာ၊ ယတသင်္ကပ္ပဇ္ဈာယိ အပ္ပမတ္တော။|
      block |အဇ္ဈတ္တရတော သမာဟိတတ္တော၊ ဧကော သန္တုသိတော တမာဟု ဘိက္ခုံ။|
    count |၉၈၂|
      block |အလ္လံ သုက္ခံ ဝါ ဘုဉ္ဇန္တော၊ န ဗာဠှံ သုဟိတော သိယာ။|
      block |ဦနူဒရော မိတာဟာရော၊ သတော ဘိက္ခု ပရိဗ္ဗဇေ။|
    count |၉၈၃|
      block |စတ္တာရော ပဉ္စ အာလောပေ၊ အဘုတွာ ဥဒကံ ပိဝေ။|
      block |အလံ ဖာသုဝိဟာရာယ၊ ပဟိတတ္တဿ ဘိက္ခုနော။|
    count |၉၈၄|
      block |ကပ္ပိယံ တံ စေ ဆာဒေတိ၊ စီဝရံ ဣဒမတ္ထိကံ။|
      block |အလံ ဖာသုဝိဟာရာယ၊ ပဟိတတ္တဿ ဘိက္ခုနော။|
    count |၉၈၅|
      block |ပလ္လင်္ကေန နိသိန္နဿ၊ ဇဏ္ဏုကေ နာဘိဝဿတိ။|
      block |အလံ ဖာသုဝိဟာရာယ၊ ပဟိတတ္တဿ ဘိက္ခုနော။|
    count |၉၈၆|
      block |ယော သုခံ ဒုက္ခတော အဒ္ဒ၊ ဒုက္ခမဒ္ဒက္ခိ သလ္လတော။|
      block |ဥဘယန္တရေန နာဟောသိ၊ ကေန လောကသ္မိ ကိံ သိယာ။|
    count |၉၈၇|
      block |မာ မေ ကဒာစိ ပါပိစ္ဆော၊ ကုသီတော ဟီနဝီရိယော။|
      block |အပ္ပဿုတော အနာဒရော၊ ကေန လောကသ္မိ ကိံ သိယာ။|
    count |၉၈၈|
      block |ဗဟုဿုတော စ မေဓာဝီ၊ သီလေသု သုသမာဟိတော။|
      block |စေတောသမထမနုယုတ္တော၊ အပိ မုဒ္ဓနိ တိဋ္ဌတု။|
    count |၉၈၉|
      block |ယော ပပဉ္စမနုယုတ္တော၊ ပပဉ္စာဘိရတော မဂေါ။|
      block |ဝိရာဓယီ သော နိဗ္ဗာနံ၊ ယောဂက္ခေမံ အနုတ္တရံ။|
    count |၉၉၀|
      block |ယော စ ပပဉ္စံ ဟိတွာန၊ နိပ္ပပဉ္စပထေ ရတော။|
      block |အာရာဓယီ သော နိဗ္ဗာနံ၊ ယောဂက္ခေမံ အနုတ္တရံ။|
    count |၉၉၁|
      block |ဂါမေ ဝါ ယဒိ ဝါရညေ၊ နိန္နေ ဝါ ယဒိ ဝါ ထလေ။|
      block |ယတ္ထ အရဟန္တော ဝိဟရန္တိ၊ တံ ဘူမိရာမဏေယျကံ။|
    count |၉၉၂|
      block |ရမဏီယာနိ အရညာနိ၊ ယတ္ထ န ရမတီ ဇနော။|
      block |ဝီတရာဂါ ရမိဿန္တိ၊ န တေ ကာမဂဝေသိနော။|
    count |၉၉၃|
      block |နိဓီနံဝ ပဝတ္တာရံ၊ ယံ ပဿေ ဝဇ္ဇဒဿိနံ။|
      block |နိဂ္ဂယှဝါဒိံ မေဓာဝိံ၊ တာဒိသံ ပဏ္ဍိတံ ဘဇေ။|
      block |တာဒိသံ ဘဇမာနဿ၊ သေယျော ဟောတိ န ပါပိယော။|
    count |၉၉၄|
      block |ဩဝဒေယျာနုသာသေယျ၊ အသဗ္ဘာ စ နိဝါရယေ။|
      block |သတဉှိ သော ပိယော ဟောတိ၊ အသတံ ဟောတိ အပ္ပိယော။|
    count |၉၉၅|
      block |အညဿ ဘဂဝါ ဗုဒ္ဓေါ၊ ဓမ္မံ ဒေသေသိ စက္ခုမာ။|
      block |ဓမ္မေ ဒေသိယမာနမှိ၊ သောတမောဓေသိမတ္ထိကော။|
      block |တံ မေ အမောဃံ သဝနံ၊ ဝိမုတ္တောမှိ အနာသဝေါ။|
    count |၉၉၆|
      block |နေဝ ပုဗ္ဗေနိဝါသာယ၊ နပိ ဒိဗ္ဗဿ စက္ခုနော။|
      block |စေတောပရိယာယ ဣဒ္ဓိယာ၊ စုတိယာ ဥပပတ္တိယာ။|
      block |သောတဓာတုဝိသုဒ္ဓိယာ၊ ပဏိဓီ မေ န ဝိဇ္ဇတိ။|
    count |၉၉၇|
      block |ရုက္ခမူလံဝ နိဿာယ၊ မုဏ္ဍော သင်္ဃာဋိပါရုတော။|
      block |ပညာယ ဥတ္တမော ထေရော၊ ဥပတိဿောဝ ဈာယတိ။|
    count |၉၉၈|
      block |အဝိတက္ကံ သမာပန္နော၊ သမ္မာသမ္ဗုဒ္ဓသာဝကော။|
      block |အရိယေန တုဏှီဘာဝေန၊ ဥပေတော ဟောတိ တာဝဒေ။|
    count |၉၉၉|
      block |ယထာပိ ပဗ္ဗတော သေလော၊ အစလော သုပ္ပတိဋ္ဌိတော။|
      block |ဧဝံ မောဟက္ခယာ ဘိက္ခု၊ ပဗ္ဗတောဝ န ဝေဓတိ။|
    count |၁၀၀၀|
      block |အနင်္ဂဏဿ ပေါသဿ၊ နိစ္စံ သုစိဂဝေသိနော။|
      block |ဝါလဂ္ဂမတ္တံ ပါပဿ၊ အဗ္ဘမတ္တံဝ ခါယတိ။|
    count |၁၀၀၁|
      block |နာဘိနန္ဒာမိ မရဏံ၊ နာဘိနန္ဒာမိ ဇီဝိတံ။|
      block |နိက္ခိပိဿံ ဣမံ ကာယံ၊ သမ္ပဇာနော ပတိဿတော။|
    count |၁၀၀၂|
      block |နာဘိနန္ဒာမိ မရဏံ၊ နာဘိနန္ဒာမိ ဇီဝိတံ။|
      block |ကာလဉ္စ ပဋိကင်္ခါမိ၊ နိဗ္ဗိသံ ဘတကော ယထာ။|
    count |၁၀၀၃|
      block |ဥဘယေန မိဒံ မရဏမေဝ၊ နာမရဏံ ပစ္ဆာ ဝါ ပုရေ ဝါ။|
      block |ပဋိပဇ္ဇထ မာ ဝိနဿထ၊ ခဏော ဝေါ မာ ဥပစ္စဂါ။|
    count |၁၀၀၄|
      block |နဂရံ ယထာ ပစ္စန္တံ၊ ဂုတ္တံ သန္တရဗာဟိရံ။|
      block |ဧဝံ ဂေါပေထ အတ္တာနံ၊ ခဏော ဝေါ မာ ဥပစ္စဂါ။|
      block |ခဏာတီတာ ဟိ သောစန္တိ၊ နိရယမှိ သမပ္ပိတာ။|
    count |၁၀၀၅|
      block |ဥပသန္တော ဥပရတော၊ မန္တဘာဏီ အနုဒ္ဓတော။|
      block |ဓုနာတိ ပါပကေ ဓမ္မေ၊ ဒုမပတ္တံဝ မာလုတော။|
    count |၁၀၀၆|
      block |ဥပသန္တော ဥပရတော၊ မန္တဘာဏီ အနုဒ္ဓတော။|
      block |အပ္ပါသိ ပါပကေ ဓမ္မေ၊ ဒုမပတ္တံဝ မာလုတော။|
    count |၁၀၀၇|
      block |ဥပသန္တော အနာယာသော၊ ဝိပ္ပသန္နော အနာဝိလော။|
      block |ကလျာဏသီလော မေဓာဝီ၊ ဒုက္ခဿန္တကရော သိယာ။|
    count |၁၀၀၈|
      block |န ဝိဿသေ ဧကတိယေသု ဧဝံ၊ အဂါရိသု ပဗ္ဗဇိတေသု စာပိ။|
      block |သာဓူပိ ဟုတွာ န အသာဓု ဟောန္တိ၊ အသာဓု ဟုတွာ ပုန သာဓု ဟောန္တိ။|
    count |၁၀၀၉|
      block |ကာမစ္ဆန္ဒော စ ဗျာပါဒော၊ ထိနမိဒ္ဓဉ္စ ဘိက္ခုနော။|
      block |ဥဒ္ဓစ္စံ ဝိစိကိစ္ဆာ စ၊ ပဉ္စေတေ စိတ္တကေလိသာ။|
    count |၁၀၁၀|
      block |ယဿ သက္ကရိယမာနဿ၊ အသက္ကာရေန စူဘယံ။|
      block |သမာဓိ န ဝိကမ္ပတိ၊ အပ္ပမာဒဝိဟာရိနော။|
    count |၁၀၁၁|
      block |တံ ဈာယိနံ သာတတိကံ၊ သုခုမဒိဋ္ဌိဝိပဿကံ။|
      block |ဥပါဒာနက္ခယာရာမံ၊ အာဟု သပ္ပုရိသော ဣတိ။|
    count |၁၀၁၂|
      block |မဟာသမုဒ္ဒော ပထဝီ၊ ပဗ္ဗတော အနိလောပိ စ။|
      block |ဥပမာယ န ယုဇ္ဇန္တိ၊ သတ္ထု ဝရဝိမုတ္တိယာ။|
    count |၁၀၁၃|
      block |စက္ကာနုဝတ္တကော ထေရော၊ မဟာဉာဏီ သမာဟိတော။|
      block |ပထဝါပဂ္ဂိသမာနော၊ န ရဇ္ဇတိ န ဒုဿတိ။|
    count |၁၀၁၄|
      block |ပညာပါရမိတံ ပတ္တော၊ မဟာဗုဒ္ဓိ မဟာမတိ။|
      block |အဇဠော ဇဠသမာနော၊ သဒာ စရတိ နိဗ္ဗုတော။|
    count |၁၀၁၅|
      block |ပရိစိဏ္ဏော မယာ သတ္ထာ။ပေ။ ဘဝနေတ္တိ သမူဟတာ။|
    count |၁၀၁၆|
      block |သမ္ပါဒေထပ္ပမာဒေန၊ ဧသာ မေ အနုသာသနီ။|
      block |ဟန္ဒာဟံ ပရိနိဗ္ဗိဿံ၊ ဝိပ္ပမုတ္တောမှိ သဗ္ဗဓီတိ။|
    stand |။ သာရိပုတ္တော ထေရော။|
  block |၃။ အာနန္ဒတ္ထေရဂါထာ|
    count |၁၀၁၇|
      block |ပိသုဏေန စ ကောဓနေန စ၊ မစ္ဆရိနာ စ ဝိဘူတနန္ဒိနာ။|
      block |သခိတံ န ကရေယျ ပဏ္ဍိတော၊ ပါပေါ ကာပုရိသေန သင်္ဂမော။|
    count |၁၀၁၈|
      block |သဒ္ဓေန စ ပေသလေန စ၊ ပညဝတာ ဗဟုဿုတေန စ။|
      block |သခိတံ ကရေယျ ပဏ္ဍိတော၊ ဘဒ္ဒော သပ္ပုရိသေန သင်္ဂမော။|
    count |၁၀၁၉|
      block |ပဿ စိတ္တကတံ ဗိမ္ဗံ။ပေ။ ယဿ နတ္ထိ ဓုဝံ ဌိတိ။|
    count |၁၀၂၀|
      block |ပဿ စိတ္တကတံ ဗိမ္ဗံ။ပေ။ ဝတ္ထေဟိ သောဘတိ။|
    count |၁၀၂၁|
      block |အလတ္တကကတာ။ပေ။ နော စ ပါရဂဝေသိနော။|
    count |၁၀၂၂|
      block |အဋ္ဌပဒကတာ။ပေ။ နော စ ပါရဂဝေသိနော။|
    count |၁၀၂၃|
      block |အဉ္ဇနီဝ နဝါ။ပေ။ နော စ ပါရဂဝေသိနော။|
    count |၁၀၂၄|
      block |ဗဟုဿုတော စိတ္တကထီ၊ ဗုဒ္ဓဿ ပရိစာရကော။|
      block |ပန္နဘာရော ဝိသညုတ္တော၊ သေယျံ ကပ္ပေတိ ဂေါတမော။|
    count |၁၀၂၅|
      block |ခီဏာသဝေါ ဝိသညုတ္တော၊ သင်္ဂါတီတော သုနိဗ္ဗုတော။|
      block |ဓာရေတိ အန္တိမံ ဒေဟံ၊ ဇာတိမရဏပါရဂူ။|
    count |၁၀၂၆|
      block |ယသ္မိံ ပတိဋ္ဌိတာ ဓမ္မာ၊ ဗုဒ္ဓဿာဒိစ္စဗန္ဓုနော။|
      block |နိဗ္ဗာနဂမနေ မဂ္ဂေ၊ သောယံ တိဋ္ဌတိ ဂေါတမော။|
    count |၁၀၂၇|
      block |ဒွာသီတိ ဗုဒ္ဓတော ဂဏှိံ၊ ဒွေ သဟဿာနိ ဘိက္ခုတော။|
      block |စတုရာသီတိသဟဿာနိ၊ ယေ မေ ဓမ္မာ ပဝတ္တိနော။|
    count |၁၀၂၈|
      block |အပ္ပဿုတာယံ ပုရိသော၊ ဗလိဗဒ္ဒောဝ ဇီရတိ။|
      block |မံသာနိ တဿ ဝဍ္ဎန္တိ၊ ပညာ တဿ န ဝဍ္ဎတိ။|
    count |၁၀၂၉|
      block |ဗဟုဿုတော အပ္ပဿုတံ၊ ယော သုတေနာတိမညတိ။|
      block |အန္ဓော ပဒီပဓာရောဝ၊ တထေဝ ပဋိဘာတိ မံ။|
    count |၁၀၃၀|
      block |ဗဟုဿုတံ ဥပါသေယျ၊ သုတဉ္စ န ဝိနာသယေ။|
      block |တံ မူလံ ဗြဟ္မစရိယဿ၊ တသ္မာ ဓမ္မဓရော သိယာ။|
    count |၁၀၃၁|
      block |ပုဗ္ဗာပရညူ အတ္ထညူ၊ နိရုတ္တိပဒကောဝိဒော။|
      block |သုဂ္ဂဟီတဉ္စ ဂဏှာတိ၊ အတ္ထဉ္စောပပရိက္ခတိ။|
    count |၁၀၃၂|
      block |ခန္တျာ ဆန္ဒိကတော ဟောတိ၊ ဥဿဟိတွာ တုလေတိ တံ။|
      block |သမယေ သော ပဒဟတိ၊ အဇ္ဈတ္တံ သုသမာဟိတော။|
    count |၁၀၃၃|
      block |ဗဟုဿုတံ ဓမ္မဓရံ၊ သပ္ပညံ ဗုဒ္ဓသာဝကံ။|
      block |ဓမ္မဝိညာဏမာကင်္ခံ၊ တံ ဘဇေထ တထာဝိဓံ။|
    count |၁၀၃၄|
      block |ဗဟုဿုတော ဓမ္မဓရော၊ ကောသာရက္ခေါ မဟေသိနော။|
      block |စက္ခု သဗ္ဗဿ လောကဿ၊ ပူဇနီယော ဗဟုဿုတော။|
    count |၁၀၃၅|
      block |ဓမ္မာရာမော ဓမ္မရတော၊ ဓမ္မံ အနုဝိစိန္တယံ။|
      block |ဓမ္မံ အနုဿရံ ဘိက္ခု၊ သဒ္ဓမ္မာ န ပရိဟာယတိ။|
    count |၁၀၃၆|
      block |ကာယမစ္ဆေရဂရုနော၊ ဟိယျမာနေ အနုဋ္ဌဟေ။|
      block |သရီရသုခဂိဒ္ဓဿ၊ ကုတော သမဏဖာသုတာ။|
    count |၁၀၃၇|
      block |န ပက္ခန္တိ ဒိသာ သဗ္ဗာ၊ ဓမ္မာ န ပဋိဘန္တိ မံ။|
      block |ဂတေ ကလျာဏမိတ္တမှိ၊ အန္ဓကာရံဝ ခါယတိ။|
    count |၁၀၃၈|
      block |အဗ္ဘတီတသဟာယဿ၊ အတီတဂတသတ္ထုနော။|
      block |နတ္ထိ ဧတာဒိသံ မိတ္တံ၊ ယထာ ကာယဂတာ သတိ။|
    count |၁၀၃၉|
      block |ယေ ပုရာဏာ အတီတာ တေ၊ နဝေဟိ န သမေတိ မေ။|
      block |သွဇ္ဇ ဧကောဝ ဈာယာမိ၊ ဝဿုပေတောဝ ပက္ခိမာ။|
    count |၁၀၄၀|
      block |ဒဿနာယ အဘိက္ကန္တေ၊ နာနာဝေရဇ္ဇကေ ဗဟူ။|
      block |မာ ဝါရယိတ္ထ သောတာရော၊ ပဿန္တု သမယော မမံ။|
    count |၁၀၄၁|
      block |ဒဿနာယ အဘိက္ကန္တေ၊ နာနာဝေရဇ္ဇကေ ပုထု။|
      block |ကရောတိ သတ္ထာ ဩကာသံ၊ န နိဝါရေတိ စက္ခုမာ။|
    count |၁၀၄၂|
      block |ပဏ္ဏဝီသတိဝဿာနိ၊ သေခဘူတဿ မေ သတော။|
      block |န ကာမသညာ ဥပ္ပဇ္ဇိ၊ ပဿ ဓမ္မသုဓမ္မတံ။|
    count |၁၀၄၃|
      block |ပဏ္ဏဝီသတိဝဿာနိ၊ သေခဘူတဿ မေ သတော။|
      block |န ဒောသသညာ ဥပ္ပဇ္ဇိ၊ ပဿ ဓမ္မသုဓမ္မတံ။|
    count |၁၀၄၄|
      block |ပဏ္ဏဝီသတိဝဿာနိ၊ ဘဂဝန္တံ ဥပဋ္ဌဟိံ။|
      block |မေတ္တေန ကာယကမ္မေန၊ ဆာယာဝ အနပါယိနီ။|
    count |၁၀၄၅|
      block |ပဏ္ဏဝီသတိဝဿာနိ၊ ဘဂဝန္တံ ဥပဋ္ဌဟိံ။|
      block |မေတ္တေန ဝစီကမ္မေန၊ ဆာယာဝ အနပါယိနီ။|
    count |၁၀၄၆|
      block |ပဏ္ဏဝီသတိဝဿာနိ၊ ဘဂဝန္တံ ဥပဋ္ဌဟိံ။|
      block |မေတ္တေန မနောကမ္မေန၊ ဆာယာဝ အနပါယိနီ။|
    count |၁၀၄၇|
      block |ဗုဒ္ဓဿ စင်္ကမန္တဿ၊ ပိဋ္ဌိတော အနုစင်္ကမိံ။|
      block |ဓမ္မေ ဒေသိယမာနမှိ၊ ဉာဏံ မေ ဥဒပဇ္ဇထ။|
    count |၁၀၄၈|
      block |အဟံ သကရဏီယောမှိ၊ သေခေါ အပ္ပတ္တမာနသော။|
      block |သတ္ထု စ ပရိနိဗ္ဗာနံ၊ ယော အမှံ အနုကမ္ပကော။|
    count |၁၀၄၉|
      block |တဒာသိ ယံ ဘိံသနကံ၊ တဒာသိ လောမဟံသနံ။|
      block |သဗ္ဗာကာရဝရူပေတေ၊ သမ္ဗုဒ္ဓေ ပရိနိဗ္ဗုတေ။|
    count |၁၀၅၀|
      block |ဗဟုဿုတော ဓမ္မဓရော၊ ကောသာရက္ခေါ မဟေသိနော။|
      block |စက္ခု သဗ္ဗဿ လောကဿ၊ အာနန္ဒော ပရိနိဗ္ဗုတော။|
    count |၁၀၅၁|
      block |ဗဟုဿုတော ဓမ္မဓရော၊ ကောသာရက္ခေါ မဟေသိနော။|
      block |စက္ခု သဗ္ဗဿ လောကဿ၊ အန္ဓကာရေ တမောနုဒော။|
    count |၁၀၅၂|
      block |ဂတိမန္တော သတိမန္တော၊ ဓိတိမန္တော စ ယော ဣသိ။|
      block |သဒ္ဓမ္မဓာရကော ထေရော၊ အာနန္ဒော ရတနာကရော။|
    count |၁၀၅၃|
      block |ပရိစိဏ္ဏော မယာ သတ္ထာ၊ ကတံ ဗုဒ္ဓဿ သာသနံ။|
      block |ဩဟိတော ဂရုကော ဘာရော၊ နတ္ထိ ဒာနိ ပုနဗ္ဘဝေါတိ။|
      block |ဖုဿောပတိဿော အာနန္ဒော၊ တယောတိမေ ပကိတ္တိတာ။|
      block |ဂါထာယော တတ္ထ သင်္ခါတာ၊ သတံ ပဉ္စ စ ဥတ္တရီတိ။|
    stand |။ အာနန္ဒော ထေရော။|
    stand |တိံသနိပါတော နိဋ္ဌိတော။|
    block |တတြုဒ္ဒာနံ|
