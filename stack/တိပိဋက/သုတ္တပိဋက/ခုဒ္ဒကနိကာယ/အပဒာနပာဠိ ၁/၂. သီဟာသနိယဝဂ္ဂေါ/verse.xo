block |၂။ သီဟာသနိယဝဂ္ဂေါ|
  block |၁။ သီဟာသနဒာယကတ္ထေရအပဒာနံ|
    count |၁|
      block |နိဗ္ဗုတေ လောကနာထမှိ၊ သိဒ္ဓတ္ထေ ဒွိပဒုတ္တမေ။|
      block |ဝိတ္ထာရိကေ ပါဝစနေ၊ ဗာဟုဇညမှိ သာသနေ။|
    count |၂|
      block |ပသန္နစိတ္တော သုမနော၊ သီဟာသနမကာသဟံ။|
      block |သီဟာသနံ ကရိတွာန၊ ပါဒပီဌမကာသဟံ။|
    count |၃|
      block |သီဟာသနေ စ ဝဿန္တေ၊ ဃရံ တတ္ထ အကာသဟံ။|
      block |တေန စိတ္တပ္ပသာဒေန၊ တုသိတံ ဥပပဇ္ဇဟံ။|
    count |၄|
      block |အာယာမေန စတုဗ္ဗီသ၊ ယောဇနံ အာသိ တာဝဒေ။|
      block |ဝိမာနံ သုကတံ မယှံ၊ ဝိတ္ထာရေန စတုဒ္ဒသ။|
    count |၅|
      block |သတံ ကညာသဟဿာနိ၊ ပရိဝါရေန္တိ မံ သဒာ။|
      block |သောဏ္ဏမယဉ္စ ပလ္လင်္ကံ၊ ဗျမှေ အာသိ သုနိမ္မိတံ။|
    count |၆|
      block |ဟတ္ထိယာနံ အဿယာနံ၊ ဒိဗ္ဗယာနံ ဥပဋ္ဌိတံ။|
      block |ပါသာဒာ သိဝိကာ စေဝ၊ နိဗ္ဗတ္တန္တိ ယဒိစ္ဆကံ။|
    count |၇|
      block |မဏိမယာ စ ပလ္လင်္ကာ၊ အညေ သာရမယာ ဗဟူ။|
      block |နိဗ္ဗတ္တန္တိ မမံ သဗ္ဗေ၊ သီဟာသနဿိဒံ ဖလံ။|
    count |၈|
      block |သောဏ္ဏမယာ ရူပိမယာ၊ ဖလိကာဝေဠုရိယာမယာ။|
      block |ပါဒုကာ အဘိရူဟာမိ၊ ပါဒပီဌဿိဒံ ဖလံ။|
    count |၉|
      block |စတုန္နဝုတိတော ကပ္ပေ၊ ယံ ကမ္မမကရိံ တဒာ။|
      block |ဒုဂ္ဂတိံ နာဘိဇာနာမိ၊ ပုညကမ္မဿိဒံ ဖလံ။|
    count |၁၀|
      block |တေသတ္တတိမှိတော ကပ္ပေ၊ ဣန္ဒနာမာ တယော ဇနာ။|
      block |ဒွေသတ္တတိမှိတော ကပ္ပေ၊ တယော သုမနနာမကာ။|
    count |၁၁|
      block |သမသတ္တတိတော ကပ္ပေ၊ တယော ဝရုဏနာမကာ။|
      block |သတ္တရတနသမ္ပန္နာ၊ စတုဒီပမှိ ဣဿရာ။|
    count |၁၂|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ သီဟာသနဒာယကော ထေရော ဣမာ ဂါထာယော အဘာသိတ္ထာတိ။|
    stand |သီဟာသနဒာယကတ္ထေရဿာပဒာနံ ပဌမံ။|
  block |၂။ ဧကတ္ထမ္ဘိကတ္ထေရအပဒာနံ|
    count |၁၃|
      block |သိဒ္ဓတ္ထဿ ဘဂဝတော၊ မဟာပူဂဂဏော အဟု။|
      block |သရဏံ ဂတာ စ တေ ဗုဒ္ဓံ၊ သဒ္ဒဟန္တိ တထာဂတံ။|
    count |၁၄|
      block |သဗ္ဗေ သင်္ဂမ္မ မန္တေတွာ၊ မာဠံ ကုဗ္ဗန္တိ သတ္ထုနော။|
      block |ဧကတ္ထမ္ဘံ အလဘန္တာ၊ ဝိစိနန္တိ ဗြဟာဝနေ။|
    count |၁၅|
      block |တေဟံ အရညေ ဒိသွာန၊ ဥပဂမ္မ ဂဏံ တဒာ။|
      block |အဉ္ဇလိံ ပဂ္ဂဟေတွာန၊ ပရိပုစ္ဆိံ ဂဏံ အဟံ။|
    count |၁၆|
      block |တေ မေ ပုဋ္ဌာ ဝိယာကံသု၊ သီလဝန္တော ဥပါသကာ။|
      block |မာဠံ မယံ ကတ္တုကာမာ၊ ဧကတ္ထမ္ဘော န လဗ္ဘတိ။|
    count |၁၇|
      block |ဧကတ္ထမ္ဘံ မမံ ဒေထ၊ အဟံ ဒဿာမိ သတ္ထုနော။|
      block |အာဟရိဿာမဟံ ထမ္ဘံ၊ အပ္ပေါဿုက္ကာ ဘဝန္တု တေ။|
    count |၁၈|
      block |တေ မေ ထမ္ဘံ ပဝေစ္ဆိံသု၊ ပသန္နာ တုဋ္ဌမာနသာ။|
      block |တတော ပဋိနိဝတ္တိတွာ၊ အဂမံသု သကံ ဃရံ။|
    count |၁၉|
      block |အစိရံ ဂတေ ပူဂဂဏေ၊ ထမ္ဘံ အဟာသဟံ တဒာ။|
      block |ဟဋ္ဌော ဟဋ္ဌေန စိတ္တေန၊ ပဌမံ ဥဿပေသဟံ။|
    count |၂၀|
      block |တေန စိတ္တပ္ပသာဒေန၊ ဝိမာနံ ဥပပဇ္ဇဟံ။|
      block |ဥဗ္ဗိဒ္ဓံ ဘဝနံ မယှံ၊ သတ္တဘူမံ သမုဂ္ဂတံ။|
    count |၂၁|
      block |ဝဇ္ဇမာနာသု ဘေရီသု၊ ပရိစာရေမဟံ သဒာ။|
      block |ပဉ္စပညာသကပ္ပမှိ၊ ရာဇာ အာသိံ ယသောဓရော။|
    count |၂၂|
      block |တတ္ထာပိ ဘဝနံ မယှံ၊ သတ္တဘူမံ သမုဂ္ဂတံ။|
      block |ကူဋာဂါရဝရူပေတံ၊ ဧကတ္ထမ္ဘံ မနောရမံ။|
    count |၂၃|
      block |ဧကဝီသတိကပ္ပမှိ၊ ဥဒေနော နာမ ခတ္တိယော။|
      block |တတြာပိ ဘဝနံ မယှံ၊ သတ္တဘူမံ သမုဂ္ဂတံ။|
    count |၂၄|
      block |ယံ ယံ ယောနုပပဇ္ဇာမိ၊ ဒေဝတ္တံ အထ မာနုသံ။|
      block |အနုဘောမိ သုခံ သဗ္ဗံ၊ ဧကတ္ထမ္ဘဿိဒံ ဖလံ။|
    count |၂၅|
      block |စတုန္နဝုတိတော ကပ္ပေ၊ ယံ ထမ္ဘမဒဒံ တဒာ။|
      block |ဒုဂ္ဂတိံ နာဘိဇာနာမိ၊ ဧကတ္ထမ္ဘဿိဒံ ဖလံ။|
    count |၂၆|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ဧကတ္ထမ္ဘိကော ထေရော ဣမာ ဂါထာယော အဘာသိတ္ထာတိ။|
    stand |ဧကတ္ထမ္ဘိကတ္ထေရဿာပဒာနံ ဒုတိယံ။|
  block |၃။ နန္ဒတ္ထေရအပဒာနံ|
    count |၂၇|
      block |ပဒုမုတ္တရဿ ဘဂဝတော၊ လောကဇေဋ္ဌဿ တာဒိနော။|
      block |ဝတ္ထံ ခေါမံ မယာ ဒိန္နံ၊ သယမ္ဘုဿ မဟေသိနော။|
    count |၂၈|
      block |တံ မေ ဗုဒ္ဓေါ ဝိယာကာသိ၊ ဇလဇုတ္တရနာမကော။|
      block |ဣမိနာ ဝတ္ထဒာနေန၊ ဟေမဝဏ္ဏော ဘဝိဿသိ။|
    count |၂၉|
      block |ဒွေ သမ္ပတ္တီ အနုဘောတွာ၊ ကုသလမူလေဟိ စောဒိတော။|
      block |ဂေါတမဿ ဘဂဝတော၊ ကနိဋ္ဌော တွံ ဘဝိဿသိ။|
    count |၃၀|
      block |ရာဂရတ္တော သုခသီလော၊ ကာမေသု ဂေဓမာယုတော။|
      block |ဗုဒ္ဓေန စောဒိတော သန္တော၊ တဒာ တွံ ပဗ္ဗဇိဿသိ။|
    count |၃၁|
      block |ပဗ္ဗဇိတွာန တွံ တတ္ထ၊ ကုသလမူလေန စောဒိတော။|
      block |သဗ္ဗာသဝေ ပရိညာယ၊ နိဗ္ဗာယိဿသိနာသဝေါ။|
    count |၃၂|
      block |သတ္တ ကပ္ပသဟဿမှိ၊ စတုရော စေဠနာမကာ။|
      block |သဋ္ဌိ ကပ္ပသဟဿမှိ၊ ဥပစေလာ စတုဇ္ဇနာ။|
    count |၃၃|
      block |ပဉ္စ ကပ္ပသဟဿမှိ၊ စေဠာဝ စတုရော ဇနာ။|
      block |သတ္တရတနသမ္ပန္နာ၊ စတုဒီပမှိ ဣဿရာ။|
    count |၃၄|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ နန္ဒော ထေရော ဣမာ ဂါထာယော အဘာသိတ္ထာတိ။|
    stand |နန္ဒတ္ထေရဿာပဒာနံ တတိယံ။|
  block |၄။ စူဠပန္ထကတ္ထေရအပဒာနံ|
    count |၃၅|
      block |ပဒုမုတ္တရော နာမ ဇိနော၊ အာဟုတီနံ ပဋိဂ္ဂဟော။|
      block |ဂဏမှာ ဝူပကဋ္ဌော သော၊ ဟိမဝန္တေ ဝသီ တဒာ။|
    count |၃၆|
      block |အဟမ္ပိ ဟိမဝန္တမှိ၊ ဝသာမိ အဿမေ တဒာ။|
      block |အစိရာဂတံ မဟာဝီရံ၊ ဥပေသိံ လောကနာယကံ။|
    count |၃၇|
      block |ပုပ္ဖစ္ဆတ္တံ ဂဟေတွာန၊ ဥပဂစ္ဆိံ နရာသဘံ။|
      block |သမာဓိံ သမာပဇ္ဇန္တံ၊ အန္တရာယမကာသဟံ။|
    count |၃၈|
      block |ဥဘော ဟတ္ထေဟိ ပဂ္ဂယှ၊ ပုပ္ဖစ္ဆတ္တံ အဒာသဟံ။|
      block |ပဋိဂ္ဂဟေသိ ဘဂဝါ၊ ပဒုမုတ္တရော မဟာမုနိ။|
    count |၃၉|
      block |သဗ္ဗေ ဒေဝါ အတ္တမနာ၊ ဟိမဝန္တံ ဥပေန္တိ တေ။|
      block |သာဓုကာရံ ပဝတ္တေသုံ၊ အနုမောဒိဿတိ စက္ခုမာ။|
    count |၄၀|
      block |ဣဒံ ဝတွာန တေ ဒေဝါ၊ ဥပဂစ္ဆုံ နရုတ္တမံ။|
      block |အာကာသေ ဓာရယန္တဿ၊ ပဒုမစ္ဆတ္တမုတ္တမံ။|
    count |၄၁|
      block |သတပတ္တဆတ္တံ ပဂ္ဂယှ၊ အဒာသိ တာပသော မမ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၄၂|
      block |ပဉ္စဝီသတိကပ္ပါနိ၊ ဒေဝရဇ္ဇံ ကရိဿတိ။|
      block |စတုတ္တိံသတိက္ခတ္တုဉ္စ၊ စက္ကဝတ္တီ ဘဝိဿတိ။|
    count |၄၃|
      block |ယံ ယံ ယောနိံ သံသရတိ၊ ဒေဝတ္တံ အထ မာနုသံ။|
      block |အဗ္ဘောကာသေ ပတိဋ္ဌန္တံ၊ ပဒုမံ ဓာရယိဿတိ။|
    count |၄၄|
      block |ကပ္ပသတသဟဿမှိ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၄၅|
      block |ပကာသိတေ ပါဝစနေ၊ မနုဿတ္တံ လဘိဿတိ။|
      block |မနောမယမှိ ကာယမှိ၊ ဥတ္တမော သော ဘဝိဿတိ။|
    count |၄၆|
      block |ဒွေ ဘာတရော ဘဝိဿန္တိ၊ ဥဘောပိ ပန္ထကဝှယာ။|
      block |အနုဘောတွာ ဥတ္တမတ္ထံ၊ ဇောတယိဿန္တိ သာသနံ။|
    count |၄၇|
      block |သောဟံ အဋ္ဌာရသဝဿော၊ ပဗ္ဗဇိံ အနဂါရိယံ။|
      block |ဝိသေသာဟံ န ဝိန္ဒာမိ၊ သကျပုတ္တဿ သာသနေ။|
    count |၄၈|
      block |ဒန္ဓာ မယှံ ဂတီ အာသိ၊ ပရိဘူတော ပုရေ အဟုံ။|
      block |ဘာတာ စ မံ ပဏာမေသိ၊ ဂစ္ဆ ဒာနိ သကံ ဃရံ။|
    count |၄၉|
      block |သောဟံ ပဏာမိတော သန္တော၊ သင်္ဃာရာမဿ ကောဋ္ဌကေ။|
      block |ဒုမ္မနော တတ္ထ အဋ္ဌာသိံ၊ သာမညသ္မိံ အပေက္ခဝါ။|
    count |၅၀|
      block |ဘဂဝါ တတ္ထ အာဂစ္ဆိ၊ သီသံ မယှံ ပရာမသိ။|
      block |ဗာဟာယ မံ ဂဟေတွာန၊ သင်္ဃာရာမံ ပဝေသယိ။|
    count |၅၁|
      block |အနုကမ္ပါယ မေ သတ္ထာ၊ အဒာသိ ပါဒပုဉ္ဆနိံ။|
      block |ဧဝံ သုဒ္ဓံ အဓိဋ္ဌေဟိ၊ ဧကမန္တမဓိဋ္ဌဟံ။|
    count |၅၂|
      block |ဟတ္ထေဟိ တမဟံ ဂယှ၊ သရိံ ကောကနဒံ အဟံ။|
      block |တတ္ထ စိတ္တံ ဝိမုစ္စိ မေ၊ အရဟတ္တံ အပါပုဏိံ။|
    count |၅၃|
      block |မနောမယေသု ကာယေသု၊ သဗ္ဗတ္ထ ပါရမိံ ဂတော။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၅၄|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ စူဠပန္ထကော ထေရော ဣမာ ဂါထာယော အဘာသိတ္ထာတိ။|
    stand |စူဠပန္ထကတ္ထေရဿာပဒာနံ စတုတ္ထံ။|
  block |၅။ ပိလိန္ဒဝစ္ဆတ္ထေရအပဒာနံ|
    count |၅၅|
      block |နိဗ္ဗုတေ လောကနာထမှိ၊ သုမေဓေ အဂ္ဂပုဂ္ဂလေ။|
      block |ပသန္နစိတ္တော သုမနော၊ ထူပပူဇံ အကာသဟံ။|
    count |၅၆|
      block |ယေ စ ခီဏာသဝါ တတ္ထ၊ ဆဠဘိညာ မဟိဒ္ဓိကာ။|
      block |တေဟံ တတ္ထ သမာနေတွာ၊ သင်္ဃဘတ္တံ အကာသဟံ။|
    count |၅၇|
      block |သုမေဓဿ ဘဂဝတော၊ ဥပဋ္ဌာကော တဒာ အဟု။|
      block |သုမေဓော နာမ နာမေန၊ အနုမောဒိတ္ထ သော တဒာ။|
    count |၅၈|
      block |တေန စိတ္တပ္ပသာဒေန၊ ဝိမာနံ ဥပပဇ္ဇဟံ။|
      block |ဆဠာသီတိသဟဿာနိ၊ အစ္ဆရာယော ရမိံသု မေ။|
    count |၅၉|
      block |မမေဝ အနုဝတ္တန္တိ၊ သဗ္ဗကာမေဟိ တာ သဒာ။|
      block |အညေ ဒေဝေ အဘိဘောမိ၊ ပုညကမ္မဿိဒံ ဖလံ။|
    count |၆၀|
      block |ပဉ္စဝီသတိကပ္ပမှိ၊ ဝရုဏော နာမ ခတ္တိယော။|
      block |ဝိသုဒ္ဓဘောဇနော အာသိံ၊ စက္ကဝတ္တီ အဟံ တဒာ။|
    count |၆၁|
      block |န တေ ဗီဇံ ပဝပန္တိ၊ နပိ နီယန္တိ နင်္ဂလာ။|
      block |အကဋ္ဌပါကိမံ သာလိံ၊ ပရိဘုဉ္ဇန္တိ မာနုသာ။|
    count |၆၂|
      block |တတ္ထ ရဇ္ဇံ ကရိတွာန၊ ဒေဝတ္တံ ပုန ဂစ္ဆဟံ။|
      block |တဒာပိ ဧဒိသာ မယှံ၊ နိဗ္ဗတ္တာ ဘောဂသမ္ပဒာ။|
    count |၆၃|
      block |န မံ မိတ္တာ အမိတ္တာ ဝါ၊ ဟိံသန္တိ သဗ္ဗပါဏိနော။|
      block |သဗ္ဗေသမ္ပိ ပိယော ဟောမိ၊ ပုညကမ္မဿိဒံ ဖလံ။|
    count |၆၄|
      block |တိံသကပ္ပသဟဿမှိ၊ ယံ ဒာနမဒဒိံ တဒာ။|
      block |ဒုဂ္ဂတိံ နာဘိဇာနာမိ၊ ဂန္ဓာလေပဿိဒံ ဖလံ။|
    count |၆၅|
      block |ဣမသ္မိံ ဘဒ္ဒကေ ကပ္ပေ၊ ဧကော အာသိံ ဇနာဓိပေါ။|
      block |မဟာနုဘာဝေါ ရာဇာဟံ၊ စက္ကဝတ္တီ မဟဗ္ဗလော။|
    count |၆၆|
      block |သောဟံ ပဉ္စသု သီလေသု၊ ဌပေတွာ ဇနတံ ဗဟုံ။|
      block |ပါပေတွာ သုဂတိံယေဝ၊ ဒေဝတာနံ ပိယော အဟုံ။|
    count |၆၇|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ပိလိန္ဒဝစ္ဆော ထေရော ဣမာ ဂါထာယော အဘာသိတ္ထာတိ။|
    stand |ပိလိန္ဒဝစ္ဆတ္ထေရဿာပဒာနံ ပဉ္စမံ။|
  block |၆။ ရာဟုလတ္ထေရအပဒာနံ|
    count |၆၈|
      block |ပဒုမုတ္တရဿ ဘဂဝတော၊ လောကဇေဋ္ဌဿ တာဒိနော။|
      block |သတ္တဘူမမှိ ပါသာဒေ၊ အာဒာသံ သန္ထရိံ အဟံ။|
    count |၆၉|
      block |ခီဏာသဝသဟဿေဟိ၊ ပရိကိဏ္ဏော မဟာမုနိ။|
      block |ဥပါဂမိ ဂန္ဓကုဋိံ၊ ဒွိပဒိန္ဒော နရာသဘော။|
    count |၇၀|
      block |ဝိရောစေန္တော ဂန္ဓကုဋိံ၊ ဒေဝဒေဝေါ နရာသဘော။|
      block |ဘိက္ခုသင်္ဃေ ဌိတော သတ္ထာ၊ ဣမာ ဂါထာ အဘာသထ။|
    count |၇၁|
      block |ယေနာယံ ဇောတိတာ သေယျာ၊ အာဒာသောဝ သုသန္ထတော။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၇၂|
      block |သောဏ္ဏမယာ ရူပိမယာ၊ အထော ဝေဠုရိယာမယာ။|
      block |နိဗ္ဗတ္တိဿန္တိ ပါသာဒာ၊ ယေ ကေစိ မနသော ပိယာ။|
    count |၇၃|
      block |စတုသဋ္ဌိက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။|
      block |သဟဿက္ခတ္တုံ စက္ကဝတ္တီ၊ ဘဝိဿတိ အနန္တရာ။|
    count |၇၄|
      block |ဧကဝီသတိကပ္ပမှိ၊ ဝိမလော နာမ ခတ္တိယော။|
      block |စာတုရန္တော ဝိဇိတာဝီ၊ စက္ကဝတ္တီ ဘဝိဿတိ။|
    count |၇၅|
      block |နဂရံ ရေဏုဝတီ နာမ၊ ဣဋ္ဌကာဟိ သုမာပိတံ။|
      block |အာယာမတော တီဏိ သတံ၊ စတုရဿသမာယုတံ။|
    count |၇၆|
      block |သုဒဿနော နာမ ပါသာဒော၊ ဝိဿကမ္မေန မာပိတော။|
      block |ကူဋာဂါရဝရူပေတော၊ သတ္တရတနဘူသိတော။|
    count |၇၇|
      block |ဒသသဒ္ဒာဝိဝိတ္တံ တံ၊ ဝိဇ္ဇာဓရသမာကုလံ။|
      block |သုဒဿနံဝ နဂရံ၊ ဒေဝတာနံ ဘဝိဿတိ။|
    count |၇၈|
      block |ပဘာ နိဂ္ဂစ္ဆတေ တဿ၊ ဥဂ္ဂစ္ဆန္တေဝ သူရိယေ။|
      block |ဝိရောစေဿတိ တံ နိစ္စံ၊ သမန္တာ အဋ္ဌယောဇနံ။|
    count |၇၉|
      block |ကပ္ပသတသဟဿမှိ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၈၀|
      block |တုသိတာ သော စဝိတွာန၊ သုက္ကမူလေန စောဒိတော။|
      block |ဂေါတမဿ ဘဂဝတော၊ အတြဇော သော ဘဝိဿတိ။|
    count |၈၁|
      block |သစေ ဝသေယျ အဂါရံ၊ စက္ကဝတ္တီ ဘဝေယျ သော။|
      block |အဋ္ဌာနမေတံ ယံ တာဒီ၊ အဂါရေ ရတိမဇ္ဈဂါ။|
    count |၈၂|
      block |နိက္ခမိတွာ အဂါရမှာ၊ ပဗ္ဗဇိဿတိ သုဗ္ဗတော။|
      block |ရာဟုလော နာမ နာမေန၊ အရဟာ သော ဘဝိဿတိ။|
    count |၈၃|
      block |ကိကီဝ အဏ္ဍံ ရက္ခေယျ၊ စာမရီ ဝိယ ဝါလဓိံ။|
      block |နိပကော သီလသမ္ပန္နော၊ မမံ ရက္ခိ မဟာမုနိ။|
    count |၈၄|
      block |တဿာဟံ ဓမ္မမညာယ၊ ဝိဟာသိံ သာသနေ ရတော။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၈၅|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ရာဟုလော ထေရော ဣမာ ဂါထာယော အဘာသိတ္ထာတိ။|
    stand |ရာဟုလတ္ထေရဿာပဒာနံ ဆဋ္ဌံ။|
  block |၇။ ဥပသေနဝင်္ဂန္တပုတ္တတ္ထေရအပဒာနံ|
    count |၈၆|
      block |ပဒုမုတ္တရံ ဘဂဝန္တံ၊ လောကဇေဋ္ဌံ နရာသဘံ။|
      block |ပဗ္ဘာရမှိ နိသီဒန္တံ၊ ဥပဂစ္ဆိံ နရုတ္တမံ။|
    count |၈၇|
      block |ကဏိကာရပုပ္ဖံ ဒိသွာ၊ ဝဏ္ဋေ ဆေတွာနဟံ တဒာ။|
      block |အလင်္ကရိတွာ ဆတ္တမှိ၊ ဗုဒ္ဓဿ အဘိရောပယိံ။|
    count |၈၈|
      block |ပိဏ္ဍပါတဉ္စ ပါဒာသိံ၊ ပရမန္နံ သုဘောဇနံ။|
      block |ဗုဒ္ဓေန နဝမေ တတ္ထ၊ သမဏေ အဋ္ဌ ဘောဇယိံ။|
    count |၈၉|
      block |အနုမောဒိ မဟာဝီရော၊ သယမ္ဘူ အဂ္ဂပုဂ္ဂလော။|
      block |ဣမိနာ ဆတ္တဒာနေန၊ ပရမန္နပဝေစ္ဆနာ။|
    count |၉၀|
      block |တေန စိတ္တပ္ပသာဒေန၊ သမ္ပတ္တိမနုဘောဿသိ။|
      block |ဆတ္တိံသက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။|
    count |၉၁|
      block |ဧကဝီသတိက္ခတ္တုဉ္စ၊ စက္ကဝတ္တီ ဘဝိဿတိ။|
      block |ပဒေသရဇ္ဇံ ဝိပုလံ၊ ဂဏနာတော အသင်္ခိယံ။|
    count |၉၂|
      block |သတသဟဿိတော ကပ္ပေ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၉၃|
      block |သာသနေ ဒိဗ္ဗမာနမှိ၊ မနုဿတ္တံ ဂမိဿတိ။|
      block |တဿ ဓမ္မေသု ဒာယာဒော၊ ဩရသော ဓမ္မနိမ္မိတော။|
    count |၉၄|
      block |ဥပသေနောတိ နာမေန၊ ဟေဿတိ သတ္ထု သာဝကော။|
      block |သမန္တပါသာဒိကတ္တာ၊ အဂ္ဂဋ္ဌာနေ ဌပေဿတိ|
    block |။|
    count |၉၅|
      block |စရိမံ ဝတ္တတေ မယှံ၊ ဘဝါ သဗ္ဗေ သမူဟတာ။|
      block |ဓာရေမိ အန္တိမံ ဒေဟံ၊ ဇေတွာ မာရံ သဝါဟနံ။|
    count |၉၆|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ဥပသေနော ဝင်္ဂန္တပုတ္တော ထေရော ဣမာ ဂါထာယော အဘာသိတ္ထာတိ။|
    stand |ဥပသေနဝင်္ဂန္တပုတ္တတ္ထေရဿာပဒာနံ သတ္တမံ။|
    stand |တတိယဘာဏဝါရံ။|
  block |၈။ ရဋ္ဌပါလတ္ထေရအပဒာနံ|
    count |၉၇|
      block |ပဒုမုတ္တရဿ ဘဂဝတော၊ လောကဇေဋ္ဌဿ တာဒိနော။|
      block |ဝရနာဂေါ မယာ ဒိန္နော၊ ဤသာဒန္တော ဥရူဠှဝါ။|
    count |၉၈|
      block |သေတစ္ဆတ္တော ပသောဘိတော၊ သကပ္ပနော သဟတ္ထိပေါ။|
      block |အဂ္ဃာပေတွာန တံ သဗ္ဗံ၊ သင်္ဃာရာမံ အကာရယိံ။|
    count |၉၉|
      block |စတုပညာသသဟဿာနိ၊ ပါသာဒေ ကာရယိံ အဟံ။|
      block |မဟောဃဒာနံ ကရိတွာန၊ နိယျာဒေသိံ မဟေသိနော။|
    count |၁၀၀|
      block |အနုမောဒိ မဟာဝီရော၊ သယမ္ဘူ အဂ္ဂပုဂ္ဂလော။|
      block |သဗ္ဗေ ဇနေ ဟာသယန္တော၊ ဒေသေသိ အမတံ ပဒံ။|
    count |၁၀၁|
      block |တံ မေ ဗုဒ္ဓေါ ဝိယာကာသိ၊ ဇလဇုတ္တရနာမကော။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၁၀၂|
      block |စတုပညာသသဟဿာနိ၊ ပါသာဒေ ကာရယီ အယံ။|
      block |ကထယိဿာမိ ဝိပါကံ၊ သုဏောထ မမ ဘာသတော။|
    count |၁၀၃|
      block |အဋ္ဌာရသသဟဿာနိ၊ ကူဋာဂါရာ ဘဝိဿရေ။|
      block |ဗျမှုတ္တမမှိ နိဗ္ဗတ္တာ၊ သဗ္ဗသောဏ္ဏမယာ စ တေ။|
    count |၁၀၄|
      block |ပညာသက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။|
      block |အဋ္ဌပညာသက္ခတ္တုဉ္စ၊ စက္ကဝတ္တီ ဘဝိဿတိ။|
    count |၁၀၅|
      block |ကပ္ပသတသဟဿမှိ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၁၀၆|
      block |ဒေဝလောကာ စဝိတွာန၊ သုက္ကမူလေန စောဒိတော။|
      block |အဍ္ဎေ ကုလေ မဟာဘောဂေ၊ နိဗ္ဗတ္တိဿတိ တာဝဒေ။|
    count |၁၀၇|
      block |သော ပစ္ဆာ ပဗ္ဗဇိတွာန၊ သုက္ကမူလေန စောဒိတော။|
      block |ရဋ္ဌပါလောတိ နာမေန၊ ဟေဿတိ သတ္ထု သာဝကော။|
    count |၁၀၈|
      block |ပဓာနပဟိတတ္တော သော၊ ဥပသန္တော နိရူပဓိ။|
      block |သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။|
    count |၁၀၉|
      block |ဥဋ္ဌာယ အဘိနိက္ခမ္မ၊ ဇဟိတာ ဘောဂသမ္ပဒာ။|
      block |ခေဠပိဏ္ဍေဝ ဘောဂမှိ၊ ပေမံ မယှံ န ဝိဇ္ဇတိ။|
    count |၁၁၀|
      block |ဝီရိယံ မေ ဓုရဓောရယှံ၊ ယောဂက္ခေမာဓိဝါဟနံ။|
      block |ဓာရေမိ အန္တိမံ ဒေဟံ၊ သမ္မာသမ္ဗုဒ္ဓသာသနေ။|
    count |၁၁၁|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ရဋ္ဌပါလော ထေရော ဣမာ ဂါထာယော အဘာသိတ္ထာတိ။|
    stand |ရဋ္ဌပါလတ္ထေရဿာပဒာနံ အဋ္ဌမံ။|
  block |၉။ သောပါကတ္ထေရအပဒာနံ|
    count |၁၁၂|
      block |ပဗ္ဘာရံ သောဓယန္တဿ၊ ဝိပိနေ ပဗ္ဗတုတ္တမေ။|
      block |သိဒ္ဓတ္ထော နာမ ဘဂဝါ၊ အာဂစ္ဆိ မမ သန္တိကံ။|
    count |၁၁၃|
      block |ဗုဒ္ဓံ ဥပဂတံ ဒိသွာ၊ လောကဇေဋ္ဌဿ တာဒိနော။|
      block |သန္ထရံ သန္ထရိတွာန၊ ပုပ္ဖာသနမဒာသဟံ။|
    count |၁၁၄|
      block |ပုပ္ဖာသနေ နိသီဒိတွာ၊ သိဒ္ဓတ္ထော လောကနာယကော။|
      block |မမဉ္စ ဂတိမညာယ၊ အနိစ္စတမုဒာဟရိ။|
    count |၁၁၅|
      block |အနိစ္စာ ဝတ သင်္ခါရာ၊ ဥပ္ပါဒဝယဓမ္မိနော။|
      block |ဥပ္ပဇ္ဇိတွာ နိရုဇ္ဈန္တိ၊ တေသံ ဝူပသမော သုခေါ။|
    count |၁၁၆|
      block |ဣဒံ ဝတွာန သဗ္ဗညူ၊ လောကဇေဋ္ဌော နရာသဘော။|
      block |နဘံ အဗ္ဘုဂ္ဂမိ ဝီရော၊ ဟံသရာဇာဝ အမ္ဗရေ။|
    count |၁၁၇|
      block |သကံ ဒိဋ္ဌိံ ဇဟိတွာန၊ ဘာဝယာနိစ္စသညဟံ။|
      block |ဧကာဟံ ဘာဝယိတွာန၊ တတ္ထ ကာလံ ကတော အဟံ။|
    count |၁၁၈|
      block |ဒွေ သမ္ပတ္တီ အနုဘောတွာ၊ သုက္ကမူလေန စောဒိတော။|
      block |ပစ္ဆိမေ ဘဝေ သမ္ပတ္တေ၊ သပါကယောနုပါဂမိံ။|
    count |၁၁၉|
      block |အဂါရာ အဘိနိက္ခမ္မ၊ ပဗ္ဗဇိံ အနဂါရိယံ။|
      block |ဇာတိယာ သတ္တဝဿောဟံ၊ အရဟတ္တမပါပုဏိံ။|
    count |၁၂၀|
      block |အာရဒ္ဓဝီရိယော ပဟိတတ္တော၊ သီလေသု သုသမာဟိတော။|
      block |တောသေတွာန မဟာနာဂံ၊ အလတ္ထံ ဥပသမ္ပဒံ။|
    count |၁၂၁|
      block |စတုန္နဝုတိတော ကပ္ပေ၊ ယံ ကမ္မမကရိံ တဒာ။|
      block |ဒုဂ္ဂတိံ နာဘိဇာနာမိ၊ ပုပ္ဖဒာနဿိဒံ ဖလံ။|
    count |၁၂၂|
      block |စတုန္နဝုတိတော ကပ္ပေ၊ ယံ သညံ ဘာဝယိံ တဒာ။|
      block |တံ သညံ ဘာဝယန္တဿ၊ ပတ္တော မေ အာသဝက္ခယော။|
    count |၁၂၃|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ သောပါကော ထေရော ဣမာ ဂါထာယော အဘာသိတ္ထာတိ။|
    stand |သောပါကတ္ထေရဿာပဒာနံ နဝမံ။|
  block |၁၀။ သုမင်္ဂလတ္ထေရအပဒာနံ|
    count |၁၂၄|
      block |အာဟုတိံ ယိဋ္ဌုကာမောဟံ၊ ပဋိယာဒေတွာန ဘောဇနံ။|
      block |ဗြာဟ္မဏေ ပဋိမာနေန္တော၊ ဝိသာလေ မာဠကေ ဌိတော။|
    count |၁၂၅|
      block |အထဒ္ဒသာသိံ သမ္ဗုဒ္ဓံ၊ ပိယဒဿိံ မဟာယသံ။|
      block |သဗ္ဗလောကဝိနေတာရံ၊ သယမ္ဘုံ အဂ္ဂပုဂ္ဂလံ။|
    count |၁၂၆|
      block |ဘဂဝန္တံ ဇုတိမန္တံ၊ သာဝကေဟိ ပုရက္ခတံ။|
      block |အာဒိစ္စမိဝ ရောစန္တံ၊ ရထိယံ ပဋိပန္နကံ။|
    count |၁၂၇|
      block |အဉ္ဇလိံ ပဂ္ဂဟေတွာန၊ သကံ စိတ္တံ ပသာဒယိံ။|
      block |မနသာဝ နိမန္တေသိံ၊ အာဂစ္ဆတု မဟာမုနိ။|
    count |၁၂၈|
      block |မမ သင်္ကပ္ပမညာယ၊ သတ္ထာ လောကေ အနုတ္တရော။|
      block |ခီဏာသဝသဟဿေဟိ၊ မမ ဒွာရံ ဥပါဂမိ။|
    count |၁၂၉|
      block |နမော တေ ပုရိသာဇည၊ နမော တေ ပုရိသုတ္တမ။|
      block |ပါသာဒံ အဘိရူဟိတွာ၊ သီဟာသနေ နိသီဒတံ။|
    count |၁၃၀|
      block |ဒန္တော ဒန္တပရိဝါရော၊ တိဏ္ဏော တာရယတံ ဝရော။|
      block |ပါသာဒံ အဘိရူဟိတွာ၊ နိသီဒိ ပဝရာသနေ။|
    count |၁၃၁|
      block |ယံ မေ အတ္ထိ သကေ ဂေဟေ၊ အာမိသံ ပစ္စုပဋ္ဌိတံ။|
      block |တာဟံ ဗုဒ္ဓဿ ပါဒာသိံ၊ ပသန္နော သေဟိ ပါဏိဘိ။|
    count |၁၃၂|
      block |ပသန္နစိတ္တော သုမနော၊ ဝေဒဇာတော ကတဉ္ဇလီ။|
      block |ဗုဒ္ဓသေဋ္ဌံ နမဿာမိ၊ အဟော ဗုဒ္ဓဿုဠာရတာ။|
    count |၁၃၃|
      block |အဋ္ဌန္နံ ပယိရူပါသတံ၊ ဘုဉ္ဇံ ခီဏာသဝါ ဗဟူ။|
      block |တုယှေဝေသော အာနုဘာဝေါ၊ သရဏံ တံ ဥပေမဟံ။|
    count |၁၃၄|
      block |ပိယဒဿီ စ ဘဂဝါ၊ လောကဇေဋ္ဌော နရာသဘော။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၁၃၅|
      block |ယော သော သင်္ဃံ အဘောဇေသိ၊ ဥဇုဘူတံ သမာဟိတံ။|
      block |တထာဂတဉ္စ သမ္ဗုဒ္ဓံ၊ သုဏာထ မမ ဘာသတော။|
    count |၁၃၆|
      block |သတ္တဝီသတိက္ခတ္တုံ သော၊ ဒေဝရဇ္ဇံ ကရိဿတိ။|
      block |သကကမ္မာဘိရဒ္ဓေါ သော၊ ဒေဝလောကေ ရမိဿတိ။|
    count |၁၃၇|
      block |ဒသ အဋ္ဌ စက္ခတ္တုံ သော၊ စက္ကဝတ္တီ ဘဝိဿတိ။|
      block |ပထဗျာ ရဇ္ဇံ ပဉ္စသတံ၊ ဝသုဓံ အာဝသိဿတိ။|
    count |၁၃၈|
      block |အရညဝနမောဂ္ဂယှ၊ ကာနနံ ဗျဂ္ဃသေဝိတံ။|
      block |ပဓာနံ ပဒဟိတွာန၊ ကိလေသာ ဈာပိတာ မယာ။|
    count |၁၃၉|
      block |အဋ္ဌာရသေ ကပ္ပသတေ၊ ယံ ဒာနမဒဒိံ တဒာ။|
      block |ဒုဂ္ဂတိံ နာဘိဇာနာမိ၊ ဘတ္တဒာနဿိဒံ ဖလံ။|
    count |၁၄၀|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
      block |သီဟာသနီ ဧကထမ္ဘီ၊ နန္ဒော စ စူဠပန္ထကော။|
      block |ပိလိန္ဒရာဟုလော စေဝ၊ ဝင်္ဂန္တော ရဋ္ဌပါလကော။|
      block |သောပါကော မင်္ဂလော စေဝ၊ ဒသေဝ ဒုတိယေ ဝဂ္ဂေ။|
      block |သတဉ္စ အဋ္ဌတိံသ စ၊ ဂါထာ စေတ္ထ ပကာသိတာ။|
    block |ဣတ္ထံ သုဒံ အာယသ္မာ သုမင်္ဂလော ထေရော ဣမာ ဂါထာယော အဘာသိတ္ထာတိ။|
    stand |သုမင်္ဂလတ္ထေရဿာပဒာနံ ဒသမံ။|
    block |တဿုဒ္ဒာနံ|
    stand |သီဟာသနိယဝဂ္ဂေါ ဒုတိယော။|
