block |၅။ ဥပါလိဝဂ္ဂေါ|
  block |၁။ ဘာဂိနေယျုပါလိတ္ထေရအပဒာနံ|
    count |၁|
      block |ခီဏာသဝသဟဿေဟိ၊ ပရိဝုတော လောကနာယကော။|
      block |ဝိဝေကမနုယုတ္တော သော၊ ဂစ္ဆတေ ပဋိသလ္လိတုံ။|
    count |၂|
      block |အဇိနေန နိဝတ္ထောဟံ၊ တိဒဏ္ဍပရိဓာရကော။|
      block |ဘိက္ခုသင်္ဃပရိဗျူဠှံ၊ အဒ္ဒသံ လောကနာယကံ။|
    count |၃|
      block |ဧကံသံ အဇိနံ ကတွာ၊ သိရေ ကတွာန အဉ္ဇလိံ။|
      block |သမ္ဗုဒ္ဓံ အဘိဝါဒေတွာ၊ သန္ထဝိံ လောကနာယကံ။|
    count |၄|
      block |ယထာဏ္ဍဇာ စ သံသေဒာ၊ ဩပပါတီ ဇလာဗုဇာ။|
      block |ကာကာဒိပက္ခိနော သဗ္ဗေ၊ အန္တလိက္ခစရာ သဒာ။|
    count |၅|
      block |ယေ ကေစိ ပါဏဘူတတ္ထိ၊ သညိနော ဝါ အသညိနော။|
      block |သဗ္ဗေ တေ တဝ ဉာဏမှိ၊ အန္တော ဟောန္တိ သမောဂဓာ။|
    count |၆|
      block |ဂန္ဓာ စ ပဗ္ဗတေယျာ ယေ၊ ဟိမဝန္တနဂုတ္တမေ။|
      block |သဗ္ဗေ တေ တဝ သီလမှိ၊ ကလာယပိ န ယုဇ္ဇရေ။|
    count |၇|
      block |မောဟန္ဓကာရပက္ခန္ဒော၊ အယံ လောကော သဒေဝကော။|
      block |တဝ ဉာဏမှိ ဇောတန္တေ၊ အန္ဓကာရာ ဝိဓံသိတာ။|
    count |၈|
      block |ယထာ အတ္ထင်္ဂတေ သူရိယေ၊ ဟောန္တိ သတ္တာ တမောဂတာ။|
      block |ဧဝံ ဗုဒ္ဓေ အနုပ္ပန္နေ၊ ဟောတိ လောကော တမောဂတော။|
    count |၉|
      block |ယထောဒယန္တော အာဒိစ္စော၊ ဝိနောဒေတိ တမံ သဒာ။|
      block |တထေဝ တွံ ဗုဒ္ဓသေဋ္ဌ၊ ဝိဒ္ဓံသေသိ တမံ သဒာ။|
    count |၁၀|
      block |ပဓာနပဟိတတ္တောသိ၊ ဗုဒ္ဓေါ လောကေ သဒေဝကေ။|
      block |တဝ ကမ္မာဘိရဒ္ဓေန၊ တောသေသိ ဇနတံ ဗဟုံ။|
    count |၁၁|
      block |တံ သဗ္ဗံ အနုမောဒိတွာ၊ ပဒုမုတ္တရော မဟာမုနိ။|
      block |နဘံ အဗ္ဘုဂ္ဂမီ ဓီရော၊ ဟံသရာဇာဝ အမ္ဗရေ။|
    count |၁၂|
      block |အဗ္ဘုဂ္ဂန္တွာန သမ္ဗုဒ္ဓေါ၊ မဟေသိ ပဒုမုတ္တရော။|
      block |အန္တလိက္ခေ ဌိတော သတ္ထာ၊ ဣမာ ဂါထာ အဘာသထ။|
    count |၁၃|
      block |ယေနိဒံ ထဝိတံ ဉာဏံ၊ ဩပမ္မေဟိ သမာယုတံ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၁၄|
      block |အဋ္ဌာရသဉ္စ ခတ္တုံ သော၊ ဒေဝရာဇာ ဘဝိဿတိ။|
      block |ပထဗျာ ရဇ္ဇံ တိသတံ၊ ဝသုဓံ အာဝသိဿတိ။|
    count |၁၅|
      block |ပဉ္စဝီသတိက္ခတ္တုဉ္စ၊ စက္ကဝတ္တီ ဘဝိဿတိ။|
      block |ပဒေသရဇ္ဇံ ဝိပုလံ၊ ဂဏနာတော အသင်္ခိယံ။|
    count |၁၆|
      block |ကပ္ပသတသဟဿမှိ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၁၇|
      block |တုသိတာ ဟိ စဝိတွာန၊ သုက္ကမူလေန စောဒိတော။|
      block |ဟီနောဝ ဇာတိယာ သန္တော၊ ဥပါလိ နာမ ဟေဿတိ။|
    count |၁၈|
      block |သော ပစ္ဆာ ပဗ္ဗဇိတွာန၊ ဝိရာဇေတွာန ပါပကံ။|
      block |သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။|
    count |၁၉|
      block |တုဋ္ဌော စ ဂေါတမော ဗုဒ္ဓေါ၊ သကျပုတ္တော မဟာယသော။|
      block |ဝိနယာဓိဂတံ တဿ၊ ဧတဒဂ္ဂေ ဌပေဿတိ။|
    count |၂၀|
      block |သဒ္ဓါယာဟံ ပဗ္ဗဇိတော၊ ကတကိစ္စော အနာသဝေါ။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၂၁|
      block |ဘဂဝါ စာနုကမ္ပီ မံ၊ ဝိနယေဟံ ဝိသာရဒော။|
      block |သကကမ္မာဘိရဒ္ဓေါ စ၊ ဝိဟရာမိ အနာသဝေါ။|
    count |၂၂|
      block |သံဝုတော ပါတိမောက္ခမှိ၊ ဣန္ဒြိယေသု စ ပဉ္စသု။|
      block |ဓာရေမိ ဝိနယံ သဗ္ဗံ၊ ကေဝလံ ရတနာကရံ။|
    count |၂၃|
      block |မမဉ္စ ဂုဏမညာယ၊ သတ္ထာ လောကေ အနုတ္တရော။|
      block |ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေသိ မံ။|
    count |၂၄|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ဥပါလိထေရော ဣမာ ဂါထာယော အဘာသိတ္ထာတိ။|
    stand |ဘာဂိနေယျုပါလိတ္ထေရဿာပဒာနံ ပဌမံ။|
  block |၂။ သောဏကောဠိဝိသတ္ထေရအပဒာနံ|
    count |၂၅|
      block |အနောမဒဿိဿ မုနိနော၊ လောကဇေဋ္ဌဿ တာဒိနော။|
      block |သုဓာယ လေပနံ ကတွာ၊ စင်္ကမံ ကာရယိံ အဟံ။|
    count |၂၆|
      block |နာနာဝဏေဟိ ပုပ္ဖေဟိ၊ စင်္ကမံ သန္ထရိံ အဟံ။|
      block |အာကာသေ ဝိတာနံ ကတွာ၊ ဘောဇယိံ ဗုဒ္ဓမုတ္တမံ။|
    count |၂၇|
      block |အဉ္ဇလိံ ပဂ္ဂဟေတွာန၊ အဘိဝါဒေတွာန သုဗ္ဗတံ။|
      block |ဒီဃသာလံ ဘဂဝတော၊ နိယျာဒေသိမဟံ တဒာ။|
    count |၂၈|
      block |မမ သင်္ကပ္ပမညာယ၊ သတ္ထာ လောကေ အနုတ္တရော။|
      block |ပဋိဂ္ဂဟေသိ ဘဂဝါ၊ အနုကမ္ပါယ စက္ခုမာ။|
    count |၂၉|
      block |ပဋိဂ္ဂဟေတွာန သမ္ဗုဒ္ဓေါ၊ ဒက္ခိဏေယျော သဒေဝကေ။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၃၀|
      block |ယော သော ဟဋ္ဌေန စိတ္တေန၊ ဒီဃသာလံ အဒာသိ မေ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၃၁|
      block |ဣမဿ မစ္စုကာလမှိ၊ ပုညကမ္မသမင်္ဂိနော။|
      block |သဟဿယုတ္တဿရထော၊ ဥပဋ္ဌိဿတိ တာဝဒေ။|
    count |၃၂|
      block |တေန ယာနေနယံ ပေါသော၊ ဒေဝလောကံ ဂမိဿတိ။|
      block |အနုမောဒိဿရေ ဒေဝါ၊ သမ္ပတ္တေ ကုသလဗ္ဘဝေ။|
    count |၃၃|
      block |မဟာရဟံ ဗျမှံ သေဋ္ဌံ၊ ရတနမတ္တိကလေပနံ။|
      block |ကူဋာဂါရဝရူပေတံ၊ ဗျမှံ အဇ္ဈာဝသိဿတိ။|
    count |၃၄|
      block |တိံသကပ္ပသဟဿာနိ၊ ဒေဝလောကေ ရမိဿတိ။|
      block |ပဉ္စဝီသတိ ကပ္ပါနိ၊ ဒေဝရာဇာ ဘဝိဿတိ။|
    count |၃၅|
      block |သတ္တသတ္တတိက္ခတ္တုဉ္စ၊ စက္ကဝတ္တီ ဘဝိဿတိ။|
      block |ယသောဓရသနာမာ တေ၊ သဗ္ဗေပိ ဧကနာမကာ။|
    count |၃၆|
      block |ဒွေ သမ္ပတ္တီ အနုဘောတွာ၊ ဝဍ္ဎေတွာ ပုညသဉ္စယံ။|
      block |အဋ္ဌဝီသတိကပ္ပမှိ၊ စက္ကဝတ္တီ ဘဝိဿတိ။|
    count |၃၇|
      block |တတြာပိ ဗျမှံ ပဝရံ၊ ဝိဿကမ္မေန မာပိတံ။|
      block |ဒသသဒ္ဒာဝိဝိတ္တံ တံ၊ ပုရမဇ္ဈာဝသိဿတိ။|
    count |၃၈|
      block |အပရိမေယျေ ဣတော ကပ္ပေ၊ ဘူမိပါလော မဟိဒ္ဓိကော။|
      block |ဩက္ကာကော နာမ နာမေန၊ ရာဇာ ရဋ္ဌေ ဘဝိဿတိ။|
    count |၃၉|
      block |သောဠသိတ္ထိသဟဿာနံ၊ သဗ္ဗာသံ ပဝရာ စ သာ။|
      block |အဘိဇာတာ ခတ္တိယာနီ၊ နဝ ပုတ္တေ ဇနေဿတိ။|
    count |၄၀|
      block |နဝ ပုတ္တေ ဇနေတွာန၊ ခတ္တိယာနီ မရိဿတိ။|
      block |တရုဏီ စ ပိယာ ကညာ၊ မဟေသိတ္တံ ကရိဿတိ။|
    count |၄၁|
      block |ဩက္ကာကံ တောသယိတွာန၊ ဝရံ ကညာ လဘိဿတိ။|
      block |ဝရံ လဒ္ဓါန သာ ကညာ၊ ပုတ္တေ ပဗ္ဗာဇယိဿတိ။|
    count |၄၂|
      block |ပဗ္ဗာဇိတာ စ တေ သဗ္ဗေ၊ ဂမိဿန္တိ နဂုတ္တမံ။|
      block |ဇာတိဘေဒဘယာ သဗ္ဗေ၊ ဘဂိနီဟိ ဝသိဿရေ။|
    count |၄၃|
      block |ဧကာ စ ကညာ ဗျာဓီဟိ၊ ဘဝိဿတိ ပရိက္ခတာ။|
      block |မာ နော ဇာတိ ပဘိဇ္ဇီတိ၊ နိခဏိဿန္တိ ခတ္တိယာ။|
    count |၄၄|
      block |ခတ္တိယော နီဟရိတွာန၊ တာယ သဒ္ဓိံ ဝသိဿတိ။|
      block |ဘဝိဿတိ တဒာ ဘေဒော၊ ဩက္ကာကကုလသမ္ဘဝေါ။|
    count |၄၅|
      block |တေသံ ပဇာ ဘဝိဿန္တိ၊ ကောဠိယာ နာမ ဇာတိယာ။|
      block |တတ္ထ မာနုသကံ ဘောဂံ၊ အနုဘောဿတိနပ္ပကံ။|
    count |၄၆|
      block |တမှာ ကာယာ စဝိတွာန၊ ဒေဝလောကံ ဂမိဿတိ။|
      block |တတြာပိ ပဝရံ ဗျမှံ၊ လဘိဿတိ မနောရမံ။|
    count |၄၇|
      block |ဒေဝလောကာ စဝိတွာန၊ သုက္ကမူလေန စောဒိတော။|
      block |အာဂန္တွာန မနုဿတ္တံ၊ သောဏော နာမ ဘဝိဿတိ။|
    count |၄၈|
      block |အာရဒ္ဓဝီရိယော ပဟိတတ္တော၊ ပဒဟံ သတ္ထု သာသနေ။|
      block |သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။|
    count |၄၉|
      block |အနန္တဒဿီ ဘဂဝါ၊ ဂေါတမော သကျပုင်္ဂဝေါ။|
      block |ဝိသေသညူ မဟာဝီရော၊ အဂ္ဂဋ္ဌာနေ ဌပေဿတိ။|
    count |၅၀|
      block |ဝုဋ္ဌမှိ ဒေဝေ စတုရင်္ဂုလမှိ၊ တိဏေ အနိလေရိတအင်္ဂဏမှိ။|
      block |ဌတွာန ယောဂဿ ပယုတ္တတာဒိနော၊ တတောတ္တရိံ ပါရမတာ န ဝိဇ္ဇတိ။|
    count |၅၁|
      block |ဥတ္တမေ ဒမထေ ဒန္တော၊ စိတ္တံ မေ သုပဏီဟိတံ။|
      block |ဘာရော မေ ဩဟိတော သဗ္ဗော၊ နိဗ္ဗုတောမှိ အနာသဝေါ။|
    count |၅၂|
      block |အင်္ဂီရသော မဟာနာဂေါ၊ အဘိဇာတောဝ ကေသရီ။|
      block |ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေသိ မံ။|
    count |၅၃|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ သောဏော ကောဠိဝိသော ထေရော ဣမာ ဂါထာယော အဘာသိတ္ထာတိ။|
    stand |သောဏကောဠိဝိသတ္ထေရဿာပဒာနံ ဒုတိယံ။|
  block |၃။ ကာဠိဂေါဓာပုတ္တဘဒ္ဒိယတ္ထေရအပဒာနံ|
    count |၅၄|
      block |ပဒုမုတ္တရသမ္ဗုဒ္ဓံ၊ မေတ္တစိတ္တံ မဟာမုနိံ။|
      block |ဥပေတိ ဇနတာ သဗ္ဗာ၊ သဗ္ဗလောကဂ္ဂနာယကံ။|
    count |၅၅|
      block |သတ္တုကဉ္စ ဗဒ္ဓကဉ္စ၊ အာမိသံ ပါနဘောဇနံ။|
      block |ဒဒန္တိ သတ္ထုနော သဗ္ဗေ၊ ပုညက္ခေတ္တေ အနုတ္တရေ။|
    count |၅၆|
      block |အဟမ္ပိ ဒာနံ ဒဿာမိ၊ ဒေဝဒေဝဿ တာဒိနော။|
      block |ဗုဒ္ဓသေဋ္ဌံ နိမန္တေတွာ၊ သင်္ဃမ္ပိ စ အနုတ္တရံ။|
    count |၅၇|
      block |ဥယျောဇိတာ မယာ စေတေ၊ နိမန္တေသုံ တထာဂတံ။|
      block |ကေဝလံ ဘိက္ခုသင်္ဃဉ္စ၊ ပုညက္ခေတ္တံ အနုတ္တရံ။|
    count |၅၈|
      block |သတသဟဿပလ္လင်္ကံ၊ သောဝဏ္ဏံ ဂေါနကတ္ထတံ။|
      block |တူလိကာပဋလိကာယ၊ ခေါမကပ္ပါသိကေဟိ စ။|
      block |မဟာရဟံ ပညာပယိံ၊ အာသနံ ဗုဒ္ဓယုတ္တကံ။|
    count |၅၉|
      block |ပဒုမုတ္တရော လောကဝိဒူ၊ ဒေဝဒေဝေါ နရာသဘော။|
      block |ဘိက္ခုသင်္ဃပရိဗျူဠှော၊ မမ ဒွာရမုပါဂမိ။|
    count |၆၀|
      block |ပစ္စုဂ္ဂန္တွာန သမ္ဗုဒ္ဓံ၊ လောကနာထံ ယသဿိနံ။|
      block |ပသန္နစိတ္တော သုမနော၊ အဘိနာမယိံ သင်္ဃရံ။|
    count |၆၁|
      block |ဘိက္ခူနံ သတသဟဿံ၊ ဗုဒ္ဓဉ္စ လောကနာယကံ။|
      block |ပသန္နစိတ္တော သုမနော၊ ပရမန္နေန တပ္ပယိံ။|
    count |၆၂|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၆၃|
      block |ယေနိဒံ အာသနံ ဒိန္နံ၊ သောဝဏ္ဏံ ဂေါနကတ္ထတံ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၆၄|
      block |စတုသတ္တတိက္ခတ္တုံ သော၊ ဒေဝရဇ္ဇံ ကရိဿတိ။|
      block |အနုဘောဿတိ သမ္ပတ္တိံ၊ အစ္ဆရာဟိ ပုရက္ခတော။|
    count |၆၅|
      block |ပဒေသရဇ္ဇံ သဟဿံ၊ ဝသုဓံ အာဝသိဿတိ။|
      block |ဧကပညာသက္ခတ္တုဉ္စ၊ စက္ကဝတ္တီ ဘဝိဿတိ။|
    count |၆၆|
      block |သဗ္ဗာသု ဘဝယောနီသု၊ ဥစ္စာကုလီ ဘဝိဿတိ။|
      block |သော စ ပစ္ဆာ ပဗ္ဗဇိတွာ၊ သုက္ကမူလေန စောဒိတော။|
      block |ဘဒ္ဒိယော နာမ နာမေန၊ ဟေဿတိ သတ္ထု သာဝကော။|
    count |၆၇|
      block |ဝိဝေကမနုယုတ္တောမှိ၊ ပန္တသေနနိဝါသဟံ။|
      block |ဖလဉ္စာဓိဂတံ သဗ္ဗံ၊ စတ္တက္လေသောမှိ အဇ္ဇဟံ။|
    count |၆၈|
      block |မမ သဗ္ဗံ အဘိညာယ၊ သဗ္ဗညူ လောကနာယကော။|
      block |ဘိက္ခုသင်္ဃေ နိသီဒိတွာ၊ ဧတဒဂ္ဂေ ဌပေသိ မံ။|
    count |၆၉|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ဘဒ္ဒိယော ကာဠိဂေါဓာယ ပုတ္တော ထေရော ဣမာ ဂါထာယော အဘာသိတ္ထာတိ။|
    stand |ဘဒ္ဒိယဿ ကာဠိဂေါဓာယ ပုတ္တတ္ထေရဿာပဒာနံ တတိယံ။|
  block |၄။ သန္နိဋ္ဌာပကတ္ထေရအပဒာနံ|
    count |၇၀|
      block |အရညေ ကုဋိကံ ကတွာ၊ ဝသာမိ ပဗ္ဗတန္တရေ။|
      block |လာဘာလာဘေန သန္တုဋ္ဌော၊ ယသေန အယသေန စ။|
    count |၇၁|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |ဝသီသတသဟဿေဟိ၊ အာဂစ္ဆိ မမ သန္တိကံ။|
    count |၇၂|
      block |ဥပါဂတံ မဟာနာဂံ၊ ဇလဇုတ္တမနာမကံ။|
      block |တိဏသန္ထရံ ပညာပေတွာ၊ အဒာသိံ သတ္ထုနော အဟံ။|
    count |၇၃|
      block |ပသန္နစိတ္တော သုမနော၊ အာမဏ္ဍံ ပါနီယဉ္စဟံ။|
      block |အဒာသိံ ဥဇုဘူတဿ၊ ဝိပ္ပသန္နေန စေတသာ။|
    count |၇၄|
      block |သတသဟဿိတော ကပ္ပေ၊ ယံ ဒာနမဒဒိံ တဒာ။|
      block |ဒုဂ္ဂတိံ နာဘိဇာနာမိ၊ အာမဏ္ဍဿ ဣဒံ ဖလံ။|
    count |၇၅|
      block |ဧကတာလီသကပ္ပမှိ၊ ဧကော အာသိံ အရိန္ဒမော။|
      block |သတ္တရတနသမ္ပန္နော၊ စက္ကဝတ္တီ မဟဗ္ဗလော။|
    count |၇၆|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ သန္နိဋ္ဌာပကော ထေရော ဣမာ ဂါထာယော အဘာသိတ္ထာတိ။|
    stand |သန္နိဋ္ဌာပကတ္ထေရဿာပဒာနံ စတုတ္ထံ။|
  block |၅။ ပဉ္စဟတ္ထိယတ္ထေရအပဒာနံ|
    count |၇၇|
      block |သုမေဓော နာမ သမ္ဗုဒ္ဓေါ၊ ဂစ္ဆတေ အန္တရာပဏေ။|
      block |ဩက္ခိတ္တစက္ခု မိတဘာဏီ၊ သတိမာ သံဝုတိန္ဒြိယော။|
    count |၇၈|
      block |ပဉ္စ ဥပ္ပလဟတ္ထာနိ၊ အာဝေဠတ္ထံ အဟံသု မေ။|
      block |တေန ဗုဒ္ဓံ အပူဇေသိံ၊ ပသန္နော သေဟိ ပါဏိဘိ။|
    count |၇၉|
      block |အာရောပိတာ စ တေ ပုပ္ဖာ၊ ဆဒနံ အဿု သတ္ထုနော။|
      block |သမာဓိံသု မဟာနာဂံ၊ သိဿာ အာစရိယံ ယထာ။|
    count |၈၀|
      block |တိံသကပ္ပသဟဿမှိ၊ ယံ ပုပ္ဖမဘိရောပယိံ။|
      block |ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။|
    count |၈၁|
      block |ဣတော ဝီသကပ္ပသတေ၊ အဟေသုံ ပဉ္စ ခတ္တိယာ။|
      block |ဟတ္ထိယာ နာမ နာမေန၊ စက္ကဝတ္တီ မဟဗ္ဗလာ။|
    count |၈၂|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ပဉ္စဟတ္ထိယော ထေရော ဣမာ ဂါထာယော အဘာသိတ္ထာတိ။|
    stand |ပဉ္စဟတ္ထိယတ္ထေရဿာပဒာနံ ပဉ္စမံ။|
  block |၆။ ပဒုမစ္ဆဒနိယတ္ထေရအပဒာနံ|
    count |၈၃|
      block |နိဗ္ဗုတေ လောကနာထမှိ၊ ဝိပဿိမှဂ္ဂပုဂ္ဂလေ။|
      block |သုဖုလ္လပဒုမံ ဂယှ၊ စိတမာရောပယိံ အဟံ။|
    count |၈၄|
      block |အာရောပိတေ စ စိတကေ၊ ဝေဟာသံ နဘမုဂ္ဂမိ။|
      block |အာကာသေ ဆဒနံ ကတွာ၊ စိတကမှိ အဓာရယိ။|
    count |၈၅|
      block |ဧကနဝုတိတော ကပ္ပေ၊ ယံ ပုပ္ဖမဘိရောပယိံ။|
      block |ဒုဂ္ဂတိံ နာဘိဇာနာမိ၊ ဗုဒ္ဓပူဇာယိဒံ ဖလံ။|
    count |၈၆|
      block |သတ္တတာလီသိတော ကပ္ပေ၊ ပဒုမိဿရနာမကော။|
      block |စာတုရန္တော ဝိဇိတာဝီ၊ စက္ကဝတ္တီ မဟဗ္ဗလော။|
    count |၈၇|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
      block |ဣတ္ထံ သုဒံ အာယသ္မာ ပဒုမစ္ဆဒနိယော ထေရော ဣမာ ဂါထာယော အဘာသိတ္ထာတိ။|
    stand |ပဒုမစ္ဆဒနိယတ္ထေရဿာပဒာနံ ဆဋ္ဌံ။|
  block |၇။ သယနဒာယကတ္ထေရအပဒာနံ|
    count |၈၈|
      block |သိဒ္ဓတ္ထဿ ဘဂဝတော၊ မေတ္တစိတ္တဿ တာဒိနော။|
      block |သယနဂ္ဂံ မယာ ဒိန္နံ၊ ဒုဿဘဏ္ဍေဟိ အတ္ထတံ။|
    count |၈၉|
      block |ပဋိဂ္ဂဟေသိ ဘဂဝါ၊ ကပ္ပိယံ သယနာသနံ။|
      block |ဥဋ္ဌာယ သယနာ တမှာ၊ ဝေဟာသံ ဥဂ္ဂမီ ဇိနော။|
    count |၉၀|
      block |စတုန္နဝုတိတော ကပ္ပေ၊ ယံ သယနမဒာသဟံ။|
      block |ဒုဂ္ဂတိံ နာဘိဇာနာမိ၊ သယနဿ ဣဒံ ဖလံ။|
    count |၉၁|
      block |ဧကပညာသိတော ကပ္ပေ၊ ဝရကော ဒေဝသဝှယော။|
      block |သတ္တရတနသမ္ပန္နော၊ စက္ကဝတ္တီ မဟဗ္ဗလော။|
    count |၉၂|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ သယနဒာယကော ထေရော ဣမာ ဂါထာယော အဘာသိတ္ထာတိ။|
    stand |သယနဒာယကတ္ထေရဿာပဒာနံ သတ္တမံ။|
  block |၈။ စင်္ကမနဒာယကတ္ထေရအပဒာနံ|
    count |၉၃|
      block |အတ္ထဒဿိဿ မုနိနော၊ လောကဇေဋ္ဌဿ တာဒိနော။|
      block |ဣဋ္ဌကာဟိ စိနိတွာန၊ စင်္ကမံ ကာရယိံ အဟံ။|
    count |၉၄|
      block |ဥစ္စတော ပဉ္စရတနံ၊ စင်္ကမံ သာဓုမာပိတံ။|
      block |အာယာမတော ဟတ္ထသတံ၊ ဘာဝနီယျံ မနောရမံ။|
    count |၉၅|
      block |ပဋိဂ္ဂဟေသိ ဘဂဝါ၊ အတ္ထဒဿီ နရုတ္တမော။|
      block |ဟတ္ထေန ပုလိနံ ဂယှ၊ ဣမာ ဂါထာ အဘာသထ။|
    count |၉၆|
      block |ဣမိနာ ပုလိနဒာနေန၊ စင်္ကမံ သုကတေန စ။|
      block |သတ္တရတနသမ္ပန္နံ၊ ပုလိနံ အနုဘောဿတိ။|
    count |၉၇|
      block |တီဏိ ကပ္ပါနိ ဒေဝေသု၊ ဒေဝရဇ္ဇံ ကရိဿတိ။|
      block |အနုဘောဿတိ သမ္ပတ္တိံ၊ အစ္ဆရာဟိ ပုရက္ခတော။|
    count |၉၈|
      block |မနုဿလောကမာဂန္တွာ၊ ရာဇာ ရဋ္ဌေ ဘဝိဿတိ။|
      block |တိက္ခတ္တုံ စက္ကဝတ္တီ စ၊ မဟိယာ သော ဘဝိဿတိ။|
    count |၉၉|
      block |အဋ္ဌာရသေ ကပ္ပသတေ၊ ယံ ကမ္မမကရိံ တဒာ။|
      block |ဒုဂ္ဂတိံ နာဘိဇာနာမိ၊ စင်္ကမဿ ဣဒံ ဖလံ။|
    count |၁၀၀|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ စင်္ကမနဒာယကော ထေရော ဣမာ ဂါထာယော အဘာသိတ္ထာတိ။|
    stand |စင်္ကမနဒာယကတ္ထေရဿာပဒာနံ အဋ္ဌမံ။|
  block |၉။ သုဘဒ္ဒတ္ထေရအပဒာနံ|
    count |၁၀၁|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |ဇနတံ ဥဒ္ဓရိတွာန၊ နိဗ္ဗာယတိ မဟာယသော။|
    count |၁၀၂|
      block |နိဗ္ဗာယန္တေ စ သမ္ဗုဒ္ဓေ၊ ဒသသဟဿိ ကမ္ပထ။|
      block |ဇနကာယော မဟာ အာသိ၊ ဒေဝါ သန္နိပတုံ တဒာ။|
    count |၁၀၃|
      block |စန္ဒနံ ပူရယိတွာန၊ တဂရာမလ္လိကာဟိ စ။|
      block |ဟဋ္ဌော ဟဋ္ဌေန စိတ္တေန၊ အာရောပယိံ နရုတ္တမံ။|
    count |၁၀၄|
      block |မမ သင်္ကပ္ပမညာယ၊ သတ္ထာ လောကေ အနုတ္တရော။|
      block |နိပန္နကောဝ သမ္ဗုဒ္ဓေါ၊ ဣမာ ဂါထာ အဘာသထ။|
    count |၁၀၅|
      block |ယော မေ ပစ္ဆိမကေ ကာလေ၊ ဂန္ဓမာလေန ဆာဒယိ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၁၀၆|
      block |ဣတော စုတော အယံ ပေါသော၊ တုသိတကာယံ ဂမိဿတိ။|
      block |တတ္ထ ရဇ္ဇံ ကရိတွာန၊ နိမ္မာနံ သော ဂမိဿတိ။|
    count |၁၀၇|
      block |ဧတေနေဝ ဥပါယေန၊ ဒတွာ မာလံ ဝရုတ္တမံ။|
      block |သကကမ္မာဘိရဒ္ဓေါ သော၊ သမ္ပတ္တိံ အနုဘောဿတိ။|
    count |၁၀၈|
      block |ပုနာပိ တုသိတေ ကာယေ၊ နိဗ္ဗတ္တိဿတိယံ နရော။|
      block |တမှာ ကာယာ စဝိတွာန၊ မနုဿတ္တံ ဂမိဿတိ။|
    count |၁၀၉|
      block |သကျပုတ္တော မဟာနာဂေါ၊ အဂ္ဂေါ လောကေ သဒေဝကေ။|
      block |ဗောဓယိတွာ ဗဟူ သတ္တေ၊ နိဗ္ဗာယိဿတိ စက္ခုမာ။|
    count |၁၁၀|
      block |တဒာ သောပဂတော သန္တော၊ သုက္ကမူလေန စောဒိတော။|
      block |ဥပသင်္ကမ္မ သမ္ဗုဒ္ဓံ၊ ပဉှံ ပုစ္ဆိဿတိ တဒာ။|
    count |၁၁၁|
      block |ဟာသယိတွာန သမ္ဗုဒ္ဓေါ၊ သဗ္ဗညူ လောကနာယကော။|
      block |ပုညကမ္မံ ပရိညာယ၊ သစ္စာနိ ဝိဝရိဿတိ။|
    count |၁၁၂|
      block |အာရဒ္ဓေါ စ အယံ ပဉှော၊ တုဋ္ဌော ဧကဂ္ဂမာနသော။|
      block |သတ္ထာရံ အဘိဝါဒေတွာ၊ ပဗ္ဗဇ္ဇံ ယာစယိဿတိ။|
    count |၁၁၃|
      block |ပသန္နမာနသံ ဒိသွာ၊ သကကမ္မေန တောသိတံ။|
      block |ပဗ္ဗာဇေဿတိ သော ဗုဒ္ဓေါ၊ အဂ္ဂမဂ္ဂဿ ကောဝိဒော။|
    count |၁၁၄|
      block |ဝါယမိတွာနယံ ပေါသော၊ သမ္မာသမ္ဗုဒ္ဓသာသနေ။|
      block |သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။|
    stand |ပဉ္စမဘာဏဝါရံ။|
    count |၁၁၅|
      block |ပုဗ္ဗကမ္မေန သံယုတ္တော၊ ဧကဂ္ဂေါ သုသမာဟိတော။|
      block |ဗုဒ္ဓဿ ဩရသော ပုတ္တော၊ ဓမ္မဇောမှိ သုနိမ္မိတော။|
    count |၁၁၆|
      block |ဓမ္မရာဇံ ဥပဂမ္မ၊ အပုစ္ဆိံ ပဉှမုတ္တမံ။|
      block |ကထယန္တော စ မေ ပဉှံ၊ ဓမ္မသောတံ ဥပါနယိ။|
    count |၁၁၇|
      block |တဿာဟံ ဓမ္မမညာယ၊ ဝိဟာသိံ သာသနေ ရတော။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၁၁၈|
      block |သတသဟဿိတော ကပ္ပေ၊ ဇလဇုတ္တမနာယကော။|
      block |နိဗ္ဗာယိ အနုပါဒာနော၊ ဒီပေါဝ တေလသင်္ခယာ။|
    count |၁၁၉|
      block |သတ္တယောဇနိကံ အာသိ၊ ထူပဉ္စ ရတနာမယံ။|
      block |ဓဇံ တတ္ထ အပူဇေသိံ၊ သဗ္ဗဘဒ္ဒံ မနောရမံ။|
    count |၁၂၀|
      block |ကဿပဿ စ ဗုဒ္ဓဿ၊ တိဿော နာမဂ္ဂသာဝကော။|
      block |ပုတ္တော မေ ဩရသော အာသိ၊ ဒာယာဒော ဇိနသာသနေ။|
    count |၁၂၁|
      block |တဿ ဟီနေန မနသာ၊ ဝါစံ ဘာသိံ အဘဒ္ဒကံ။|
      block |တေန ကမ္မဝိပါကေန၊ ပစ္ဆာ မေ အာသိ ဘဒ္ဒကံ။|
    count |၁၂၂|
      block |ဥပဝတ္တနေ သာလဝနေ၊ ပစ္ဆိမေ သယနေ မုနိ။|
      block |ပဗ္ဗာဇေသိ မဟာဝီရော၊ ဟိတော ကာရုဏိကော ဇိနော။|
    count |၁၂၃|
      block |အဇ္ဇေဝ ဒာနိ ပဗ္ဗဇ္ဇာ၊ အဇ္ဇေဝ ဥပသမ္ပဒာ။|
      block |အဇ္ဇေဝ ပရိနိဗ္ဗာနံ၊ သမ္မုခါ ဒွိပဒုတ္တမေ။|
    count |၁၂၄|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ သုဘဒ္ဒော ထေရော ဣမာ ဂါထာယော အဘာသိတ္ထာတိ။|
    stand |သုဘဒ္ဒတ္ထေရဿာပဒာနံ နဝမံ။|
  block |၁၀။ စုန္ဒတ္ထေရအပဒာနံ|
    count |၁၂၅|
      block |သိဒ္ဓတ္ထဿ ဘဂဝတော၊ လောကဇေဋ္ဌဿ တာဒိနော။|
      block |အဂ္ဃိယံ ကာရယိတွာန၊ ဇာတိပုပ္ဖေဟိ ဆာဒယိံ။|
    count |၁၂၆|
      block |နိဋ္ဌာပေတွာန တံ ပုပ္ဖံ၊ ဗုဒ္ဓဿ ဥပနာမယိံ။|
      block |ပုပ္ဖာဝသေသံ ပဂ္ဂယှ၊ ဗုဒ္ဓဿ အဘိရောပယိံ။|
    count |၁၂၇|
      block |ကဉ္စနဂ္ဃိယသင်္ကာသံ၊ ဗုဒ္ဓံ လောကဂ္ဂနာယကံ။|
      block |ပသန္နစိတ္တော သုမနော၊ ပုပ္ဖဂ္ဃိယမုပါနယိံ။|
    count |၁၂၈|
      block |ဝိတိဏ္ဏကင်္ခေါ သမ္ဗုဒ္ဓေါ၊ တိဏ္ဏောဃေဟိ ပုရက္ခတော။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၁၂၉|
      block |ဒိဗ္ဗဂန္ဓံ ပဝါယန္တံ၊ ယော မေ ပုပ္ဖဂ္ဃိယံ အဒာ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၁၃၀|
      block |ဣတော စုတော အယံ ပေါသော၊ ဒေဝသင်္ဃပုရက္ခတော။|
      block |ဇာတိပုပ္ဖေဟိ ပရိကိဏ္ဏော၊ ဒေဝလောကံ ဂမိဿတိ။|
    count |၁၃၁|
      block |ဥဗ္ဗိဒ္ဓံ ဘဝနံ တဿ၊ သောဝဏ္ဏဉ္စ မဏီမယံ။|
      block |ဗျမှံ ပါတုဘဝိဿတိ၊ ပုညကမ္မပ္ပဘာဝိတံ။|
    count |၁၃၂|
      block |စတုသတ္တတိက္ခတ္တုံ သော၊ ဒေဝရဇ္ဇံ ကရိဿတိ။|
      block |အနုဘောဿတိ သမ္ပတ္တိံ၊ အစ္ဆရာဟိ ပုရက္ခတော။|
    count |၁၃၃|
      block |ပထဗျာ ရဇ္ဇံ တိသတံ၊ ဝသုဓံ အာဝသိဿတိ။|
      block |ပဉ္စသတ္တတိက္ခတ္တုဉ္စ၊ စက္ကဝတ္တီ ဘဝိဿတိ။|
    count |၁၃၄|
      block |ဒုဇ္ဇယော နာမ နာမေန၊ ဟေဿတိ မနုဇာဓိပေါ။|
      block |အနုဘောတွာန တံ ပုညံ၊ သကကမ္မံ အပဿိတော။|
    count |၁၃၅|
      block |ဝိနိပါတံ အဂန္တွာန၊ မနုဿတ္တံ ဂမိဿတိ။|
      block |ဟိရညံ တဿ နိစိတံ၊ ကောဋိသတမနပ္ပကံ။|
    count |၁၃၆|
      block |နိဗ္ဗတ္တိဿတိ ယောနိမှိ၊ ဗြာဟ္မဏေ သော ဘဝိဿတိ။|
      block |ဝင်္ဂန္တဿ သုတော ဓီမာ၊ သာရိယာ ဩရသော ပိယော။|
    count |၁၃၇|
      block |သော စ ပစ္ဆာ ပဗ္ဗဇိတွာ၊ အင်္ဂီရသဿ သာသနေ။|
      block |စူဠစုန္ဒောတိ နာမေန၊ ဟေဿတိ သတ္ထု သာဝကော။|
    count |၁၃၈|
      block |သာမဏေရောဝ သော သန္တော၊ ခီဏာသဝေါ ဘဝိဿတိ။|
      block |သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။|
    count |၁၃၉|
      block |ဥပဋ္ဌဟိံ မဟာဝီရံ၊ အညေ စ ပေသလေ ဗဟူ။|
      block |ဘာတရံ မေ စုပဋ္ဌာသိံ၊ ဥတ္တမတ္ထဿ ပတ္တိယာ။|
    count |၁၄၀|
      block |ဘာတရံ မေ ဥပဋ္ဌိတွာ၊ ဓာတုံ ပတ္တမှိ ဩဟိယ။|
      block |သမ္ဗုဒ္ဓံ ဥပနာမေသိံ၊ လောကဇေဋ္ဌံ နရာသဘံ။|
    count |၁၄၁|
      block |ဥဘော ဟတ္ထေဟိ ပဂ္ဂယှ၊ ဗုဒ္ဓေါ လောကေ သဒေဝကေ။|
      block |သန္ဒဿယန္တော တံ ဓာတုံ၊ ကိတ္တယိ အဂ္ဂသာဝကံ။|
    count |၁၄၂|
      block |စိတ္တဉ္စ သုဝိမုတ္တံ မေ၊ သဒ္ဓါ မယှံ ပတိဋ္ဌိတာ။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၁၄၃|
      block |ပဋိသမ္ဘိဒာနုပ္ပတ္တာ၊ ဝိမောက္ခါပိ စ ဖဿိတာ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
      block |ဥပါလိ သောဏော ဘဒ္ဒိယော၊ သန္နိဋ္ဌာပကဟတ္ထိယော။|
      block |ဆဒနံ သေယျစင်္ကမံ၊ သုဘဒ္ဒော စုန္ဒသဝှယော။|
      block |ဂါထာသတံ သတာလီသံ၊ စတဿော စ တဒုတ္တရိ။|
    block |ဣတ္ထံ သုဒံ အာယသ္မာ စုန္ဒော ထေရော ဣမာ ဂါထာယော အဘာသိတ္ထာတိ။|
    stand |စုန္ဒတ္ထေရဿာပဒာနံ ဒသမံ။|
    stand |ဥပါလိဝဂ္ဂေါ ပဉ္စမော။|
    block |တဿုဒ္ဒာနံ|
