block |၄၁။ မေတ္တေယျဝဂ္ဂေါ|
  block |၁။ တိဿမေတ္တေယျတ္ထေရအပဒာနံ|
    count |၁|
      block |ပဗ္ဘာရကူဋံ နိဿာယ၊ သောဘိတော နာမ တာပသော။|
      block |ပဝတ္တဖလံ ဘုဉ္ဇိတွာ၊ ဝသတိ ပဗ္ဗတန္တရေ။|
    count |၂|
      block |အဂ္ဂိံ ဒာရုံ အာဟရိတွာ၊ ဥဇ္ဇာလေသိံ အဟံ တဒာ။|
      block |ဥတ္တမတ္ထံ ဂဝေသန္တော၊ ဗြဟ္မလောကူပပတ္တိယာ။|
    count |၃|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |မမုဒ္ဓရိတုကာမော သော၊ အာဂစ္ဆိ မမ သန္တိကေ။|
    count |၄|
      block |ကိံ ကရောသိ မဟာပုည၊ ဒေဟိ မေ အဂ္ဂိဒာရုကံ။|
      block |အဟမဂ္ဂိံ ပရိစရေ၊ တတော မေ သုဒ္ဓိ ဟောဟိတိ။|
    count |၅|
      block |သုဘဒ္ဒကော တွံ မနုဇေ၊ ဒေဝတေ တွံ ပဇာနသိ။|
      block |တုဝံ အဂ္ဂိံ ပရိစရ၊ ဟန္ဒ တေ အဂ္ဂိဒာရုကံ။|
    count |၆|
      block |တတော ကဋ္ဌံ ဂဟေတွာန၊ အဂ္ဂိံ ဥဇ္ဇာလယီ ဇိနော။|
      block |န တတ္ထ ကဋ္ဌံ ပဇ္ဈာယိ၊ ပါဋိဟေရံ မဟေသိနော။|
    count |၇|
      block |န တေ အဂ္ဂိ ပဇ္ဇလတိ၊ အာဟုတီ တေ န ဝိဇ္ဇတိ။|
      block |နိရတ္ထကံ ဝတံ တုယှံ၊ အဂ္ဂိံ ပရိစရဿု မေ။|
    count |၈|
      block |ကီဒိသော သော မဟာဝီရ၊ အဂ္ဂိ တဝ ပဝုစ္စတိ။|
      block |မယှမ္ပိ ကထယဿေတံ၊ ဥဘော ပရိစရာမသေ။|
    count |၉|
      block |ဟေတုဓမ္မနိရောဓာယ၊ ကိလေသသမဏာယ စ။|
      block |ဣဿာမစ္ဆရိယံ ဟိတွာ၊ တယော ဧတေ မမာဟုတီ။|
    count |၁၀|
      block |ကီဒိသော တွံ မဟာဝီရ၊ ကထံ ဂေါတ္တောသိ မာရိသ။|
      block |အာစာရပဋိပတ္တိ တေ၊ ဗာဠှံ ခေါ မမ ရုစ္စတိ။|
    count |၁၁|
      block |ခတ္တိယမှိ ကုလေ ဇာတော၊ အဘိညာပါရမိံ ဂတော။|
      block |သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါ။|
    count |၁၂|
      block |ယဒိ ဗုဒ္ဓေါသိ သဗ္ဗညူ၊ ပဘင်္ကရ တမောနုဒ။|
      block |နမဿိဿာမိ တံ ဒေဝ၊ ဒုက္ခဿန္တကရော တုဝံ။|
    count |၁၃|
      block |ပတ္ထရိတွာဇိနစမ္မံ၊ နိသီဒနမဒာသဟံ။|
      block |နိသီဒ နာထ သဗ္ဗညု၊ ဥပဋ္ဌိဿာမဟံ တုဝံ။|
    count |၁၄|
      block |နိသီဒိ ဘဂဝါ တတ္ထ၊ အဇိနမှိ သုဝိတ္ထတေ။|
      block |နိမန္တယိတွာ သမ္ဗုဒ္ဓံ၊ ပဗ္ဗတံ အဂမာသဟံ။|
    count |၁၅|
      block |ခါရိဘာရဉ္စ ပူရေတွာ၊ တိန္ဒုကဖလမာဟရိံ။|
      block |မဓုနာ ယောဇယိတွာန၊ ဖလံ ဗုဒ္ဓဿဒာသဟံ။|
    count |၁၆|
      block |မမ နိဇ္ဈာယမာနဿ၊ ပရိဘုဉ္ဇိ တဒာ ဇိနော။|
      block |တတ္ထ စိတ္တံ ပသာဒေသိံ၊ ပေက္ခန္တော လောကနာယကံ။|
    count |၁၇|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |မမဿမေ နိသီဒိတွာ၊ ဣမာ ဂါထာ အဘာသထ။|
    count |၁၈|
      block |ယော မံ ဖလေန တပ္ပေသိ၊ ပသန္နော သေဟိ ပါဏိဘိ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၁၉|
      block |ပဉ္စဝီသတိက္ခတ္တုံ သော၊ ဒေဝရဇ္ဇံ ကရိဿတိ။|
      block |သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။|
    count |၂၀|
      block |တဿ သင်္ကပ္ပမညာယ၊ ပုဗ္ဗကမ္မသမင်္ဂိနော။|
      block |အန္နံ ပါနဉ္စ ဝတ္ထဉ္စ၊ သယနဉ္စ မဟာရဟံ။|
    count |၂၁|
      block |ပုညကမ္မေန သံယုတ္တာ၊ နိဗ္ဗတ္တိဿန္တိ တာဝဒေ။|
      block |သဒာ ပမုဒိတော စာယံ၊ ဘဝိဿတိ အနာမယော။|
    count |၂၂|
      block |ဥပပဇ္ဇတိ ယံ ယောနိံ၊ ဒေဝတ္တံ အထ မာနုသံ။|
      block |သဗ္ဗတ္ထ သုခိတော ဟုတွာ၊ မနုဿတ္တံ ဂမိဿတိ။|
    count |၂၃|
      block |အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။|
      block |သမ္ဗုဒ္ဓံ ဥပဂန္တွာန၊ အရဟာ သော ဘဝိဿတိ။|
    count |၂၄|
      block |ယတော သရာမိ အတ္တာနံ၊ ယတော ပတ္တောသ္မိ ဝိညုတံ။|
      block |ဘောဂေ မေ ဦနတာ နတ္ထိ၊ ဖလဒာနဿိဒံ ဖလံ။|
    count |၂၅|
      block |ဝရဓမ္မမနုပ္ပတ္တော၊ ရာဂဒောသေ သမူဟနိံ။|
      block |သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါ။|
    count |၂၆|
      block |ကိလေသာ ဈာပိတာ မယှံ၊ ဘဝါ သဗ္ဗေ သမူဟတာ။|
      block |နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။|
    count |၂၇|
      block |သွာဂတံ ဝတ မေ အာသိ၊ မမ ဗုဒ္ဓဿ သန္တိကေ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။|
    count |၂၈|
      block |ပဋိသမ္ဘိဒာ စတဿော၊ ဝိမောက္ခါပိ စ အဋ္ဌိမေ။|
      block |ဆဠဘိညာ သစ္ဆိကတာ၊ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ တိဿမေတ္တေယျော ထေရော ဣမာ ဂါထာယော အဘာသိတ္ထာတိ။|
    stand |တိဿမေတ္တေယျတ္ထေရဿာပဒာနံ ပဌမံ။|
  block |၂။ ပုဏ္ဏကတ္ထေရအပဒာနံ|
    count |၂၉|
      block |ပဗ္ဘာရကူဋံ နိဿာယ၊ သယမ္ဘူ အပရာဇိတော။|
      block |အာဗာဓိကော စ သော ဗုဒ္ဓေါ၊ ဝသတိ ပဗ္ဗတန္တရေ။|
    count |၃၀|
      block |မမ အဿမသာမန္တာ၊ ပနာဒော အာသိ တာဝဒေ။|
      block |ဗုဒ္ဓေ နိဗ္ဗာယမာနမှိ၊ အာလောကော ဥဒပဇ္ဇထ။|
    count |၃၁|
      block |ယာဝတာ ဝနသဏ္ဍသ္မိံ၊ အစ္ဆကောကတရစ္ဆကာ။|
      block |ဝါဠာ စ ကေသရီ သဗ္ဗေ၊ အဘိဂဇ္ဇိံသု တာဝဒေ။|
    count |၃၂|
      block |ဥပ္ပါတံ တမဟံ ဒိသွာ၊ ပဗ္ဘာရံ အဂမာသဟံ။|
      block |တတ္ထဒ္ဒဿာသိံ သမ္ဗုဒ္ဓံ၊ နိဗ္ဗုတံ အပရာဇိတံ။|
    count |၃၃|
      block |သုဖုလ္လံ သာလရာဇံဝ၊ သတရံသိံဝ ဥဂ္ဂတံ။|
      block |ဝီတစ္စိကံဝ အင်္ဂါရံ၊ နိဗ္ဗုတံ အပရာဇိတံ။|
    count |၃၄|
      block |တိဏံ ကဋ္ဌဉ္စ ပူရေတွာ၊ စိတကံ တတ္ထကာသဟံ။|
      block |စိတကံ သုကတံ ကတွာ၊ သရီရံ ဈာပယိံ အဟံ။|
    count |၃၅|
      block |သရီရံ ဈာပယိတွာန၊ ဂန္ဓတောယံ သမောကိရိံ။|
      block |အန္တလိက္ခေ ဌိတော ယက္ခေါ၊ နာမမဂ္ဂဟိ တာဝဒေ။|
    count |၃၆|
      block |ယံ ပူရိတံ တယာ ကိစ္စံ၊ သယမ္ဘုဿ မဟေသိနော။|
      block |ပုဏ္ဏကော နာမ နာမေန၊ သဒာ ဟောဟိ တုဝံ မုနေ။|
    count |၃၇|
      block |တမှာ ကာယာ စဝိတွာန၊ ဒေဝလောကံ အဂစ္ဆဟံ။|
      block |တတ္ထ ဒိဗ္ဗမယော ဂန္ဓော၊ အန္တလိက္ခါ ပဝဿတိ။|
    count |၃၈|
      block |တတြာပိ နာမဓေယျံ မေ၊ ပုဏ္ဏကောတိ အဟူ တဒာ။|
      block |ဒေဝဘူတော မနုဿော ဝါ၊ သင်္ကပ္ပံ ပူရယာမဟံ။|
    count |၃၉|
      block |ဣဒံ ပစ္ဆိမကံ မယှံ၊ စရိမော ဝတ္တတေ ဘဝေါ။|
      block |ဣဓာပိ ပုဏ္ဏကော နာမ၊ နာမဓေယျံ ပကာသတိ။|
    count |၄၀|
      block |တောသယိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၄၁|
      block |ဧကနဝုတိတော ကပ္ပေ၊ ယံ ကမ္မမကရိံ တဒာ။|
      block |ဒုဂ္ဂတိံ နာဘိဇာနာမိ၊ တနုကိစ္စဿိဒံ ဖလံ။|
    count |၄၂|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၄၃|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၄၄|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ပုဏ္ဏကော ထေရော ဣမာ ဂါထာယော အဘာသိတ္ထာတိ။|
    stand |ပုဏ္ဏကတ္ထေရဿာပဒာနံ ဒုတိယံ။|
  block |၃။ မေတ္တဂုတ္ထေရအပဒာနံ|
    count |၄၅|
      block |ဟိမဝန္တဿာဝိဒူရေ၊ အသောကော နာမ ပဗ္ဗတော။|
      block |တတ္ထာသိ အဿမော မယှံ၊ ဝိဿကမ္မေန မာပိတော။|
    count |၄၆|
      block |သုမေဓော နာမ သမ္ဗုဒ္ဓေါ၊ အဂ္ဂေါ ကာရုဏိကော မုနိ။|
      block |နိဝါသယိတွာ ပုဗ္ဗဏှေ၊ ပိဏ္ဍာယ မေ ဥပါဂမိ။|
    count |၄၇|
      block |ဥပါဂတံ မဟာဝီရံ၊ သုမေဓံ လောကနာယကံ။|
      block |ပဂ္ဂယှ သုဂတပတ္တံ၊ သပ္ပိတေလံ အပူရယိံ။|
    count |၄၈|
      block |ဒတွာနဟံ ဗုဒ္ဓသေဋ္ဌေ၊ သုမေဓေ လောကနာယကေ။|
      block |အဉ္ဇလိံ ပဂ္ဂဟေတွာန၊ ဘိယျော ဟာသံ ဇနေသဟံ။|
    count |၄၉|
      block |ဣမိနာ သပ္ပိဒာနေန၊ စေတနာပဏိဓီဟိ စ။|
      block |ဒေဝဘူတော မနုဿော ဝါ၊ လဘာမိ ဝိပုလံ သုခံ။|
    count |၅၀|
      block |ဝိနိပါတံ ဝိဝဇ္ဇေတွာ၊ သံသရာမိ ဘဝါဘဝေ။|
      block |တတ္ထ စိတ္တံ ပဏိဓိတွာ၊ လဘာမိ အစလံ ပဒံ။|
    count |၅၁|
      block |လာဘာ တုယှံ သုလဒ္ဓံ တေ၊ ယံ မံ အဒ္ဒက္ခိ ဗြာဟ္မဏ။|
      block |မမ ဒဿနမာဂမ္မ၊ အရဟတ္တံ ဘဝိဿတိ။|
    count |၅၂|
      block |ဝိဿတ္ထော ဟောဟိ မာ ဘာယိ၊ အဓိဂန္တွာ မဟာယသံ။|
      block |မမဉှိ သပ္ပိံ ဒတွာန၊ ပရိမောက္ခသိ ဇာတိယာ။|
    count |၅၃|
      block |ဣမိနာ သပ္ပိဒာနေန၊ စေတနာပဏိဓီဟိ စ။|
      block |ဒေဝဘူတော မနုဿော ဝါ၊ လဘသေ ဝိပုလံ သုခံ။|
    count |၅၄|
      block |ဣမိနာ သပ္ပိဒာနေန၊ မေတ္တစိတ္တဝတာယ စ။|
      block |အဋ္ဌာရသေ ကပ္ပသတေ၊ ဒေဝလောကေ ရမိဿသိ။|
    count |၅၅|
      block |အဋ္ဌတိံသတိက္ခတ္တုဉ္စ၊ ဒေဝရာဇာ ဘဝိဿသိ။|
      block |ပဒေသရဇ္ဇံ ဝိပုလံ၊ ဂဏနာတော အသင်္ခိယံ။|
    count |၅၆|
      block |ဧကပညာသက္ခတ္တုဉ္စ၊ စက္ကဝတ္တီ ဘဝိဿသိ။|
      block |စာတုရန္တော ဝိဇိတာဝီ၊ ဇမ္ဗုမဏ္ဍဿ ဣဿရော။|
    count |၅၇|
      block |မဟာသမုဒ္ဒောဝက္ခေါဘော၊ ဒုဒ္ဓရော ပထဝီ ယထာ။|
      block |ဧဝမေဝ စ တေ ဘောဂါ၊ အပ္ပမေယျာ ဘဝိဿရေ။|
    count |၅၈|
      block |သဋ္ဌိကောဋီ ဟိရညဿ၊ စဇိတွာ ပဗ္ဗဇိံ အဟံ။|
      block |ကိံ ကုသလံ ဂဝေသန္တော၊ ဗာဝရိံ ဥပသင်္ကမိံ။|
    count |၅၉|
      block |တတ္ထ မန္တေ အဓီယာမိ၊ ဆဠင်္ဂံ နာမ လက္ခဏံ။|
      block |တမန္ဓကာရံ ဝိဓမံ၊ ဥပ္ပဇ္ဇိ တွံ မဟာမုနိ။|
    count |၆၀|
      block |တဝ ဒဿနကာမောဟံ၊ အာဂတောမှိ မဟာမုနိ။|
      block |တဝ ဓမ္မံ သုဏိတွာန၊ ပတ္တောမှိ အစလံ ပဒံ။|
    count |၆၁|
      block |တိံသကပ္ပသဟဿမှိ၊ သပ္ပိံ ဗုဒ္ဓဿဒာသဟံ။|
      block |ဧတ္ထန္တရေ နာဘိဇာနေ၊ သပ္ပိံ ဝိညာပိတံ မယာ။|
    count |၆၂|
      block |မမ သင်္ကပ္ပမညာယ၊ ဥပ္ပဇ္ဇတိ ယဒိစ္ဆကံ။|
      block |စိတ္တမညာယ နိဗ္ဗတ္တံ၊ သဗ္ဗေ သန္တပ္ပယာမဟံ။|
    count |၆၃|
      block |အဟော ဗုဒ္ဓါ အဟော ဓမ္မာ၊ အဟော နော သတ္ထု သမ္ပဒာ။|
      block |ထောကဉှိ သပ္ပိံ ဒတွာန၊ အပ္ပမေယျံ လဘာမဟံ။|
    count |၆၄|
      block |မဟာသမုဒ္ဒေ ဥဒကံ၊ ယာဝတာ နေရုပဿတော။|
      block |မမ သပ္ပိံ ဥပါဒာယ၊ ကလဘာဂံ န ဟေဿတိ။|
    count |၆၅|
      block |ယာဝတာ စက္ကဝါဠဿ၊ ကရိယန္တဿ ရာသိတော။|
      block |မမ နိဗ္ဗတ္တဝတ္ထာနံ၊ ဩကာသော သော န သမ္မတိ။|
    count |၆၆|
      block |ပဗ္ဗတရာဇာ ဟိမဝါ၊ ပဝရောပိ သိလုစ္စယော။|
      block |မမာနုလိတ္တဂန္ဓဿ၊ ဥပနိဓိံ န ဟေဿတိ။|
    count |၆၇|
      block |ဝတ္ထံ ဂန္ဓဉ္စ သပ္ပိဉ္စ၊ အညဉ္စ ဒိဋ္ဌဓမ္မိကံ။|
      block |အသင်္ခတဉ္စ နိဗ္ဗာနံ၊ သပ္ပိဒာနဿိဒံ ဖလံ။|
    count |၆၈|
      block |သတိပဋ္ဌာနသယနော၊ သမာဓိဈာနဂေါစရော။|
      block |ဗောဇ္ဈင်္ဂဘောဇနော အဇ္ဇ၊ သပ္ပိဒာနဿိဒံ ဖလံ။|
    count |၆၉|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၇၀|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၇၁|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    stand |ဣတ္ထံ သုဒံ အာယသ္မာ မေတ္တဂူ ထေရော ဣမာ ဂါထာယော|
    block |အဘာသိတ္ထာတိ။|
    stand |မေတ္တဂုတ္ထေရဿာပဒာနံ တတိယံ။|
  block |၄။ ဓောတကတ္ထေရအပဒာနံ|
    count |၇၂|
      block |ဂင်္ဂါ ဘာဂီရထီ နာမ၊ ဟိမဝန္တာ ပဘာဝိတာ။|
      block |ဟံသဝတိယာ ဒွာရေန၊ အနုသန္ဒတိ တာဝဒေ။|
    count |၇၃|
      block |သောဘိတော နာမ အာရာမော၊ ဂင်္ဂါကူလေ သုမာပိတော။|
      block |တတ္ထ ပဒုမုတ္တရော ဗုဒ္ဓေါ၊ ဝသတေ လောကနာယကော။|
    count |၇၄|
      block |တိဒသေဟိ ယထာ ဣန္ဒော၊ မနုဇေဟိ ပုရက္ခတော။|
      block |နိသီဒိ တတ္ထ ဘဂဝါ၊ အသမ္ဘီတောဝ ကေသရီ။|
    count |၇၅|
      block |နဂရေ ဟံသဝတိယာ၊ ဝသာမိ ဗြာဟ္မဏော အဟံ။|
      block |ဆဠင်္ဂေါ နာမ နာမေန၊ ဧဝံနာမော မဟာမုနိ။|
    count |၇၆|
      block |အဋ္ဌာရသ သိဿသတာ၊ ပရိဝါရေန္တိ မံ တဒာ။|
      block |တေဟိ သိဿေဟိ သမိတော၊ ဂင်္ဂါတီရံ ဥပါဂမိံ။|
    count |၇၇|
      block |တတ္ထဒ္ဒသာသိံ သမဏေ၊ နိက္ကုဟေ ဓောတပါပကေ။|
      block |ဘာဂီရထိံ တရန္တေဟံ၊ ဧဝံ စိန္တေသိ တာဝဒေ။|
    count |၇၈|
      block |သာယံ ပါတံ တရန္တာမေ၊ ဗုဒ္ဓပုတ္တာ မဟာယသာ။|
      block |ဝိဟေသယန္တိ အတ္တာနံ၊ တေသံ အတ္တာ ဝိဟညတိ။|
    count |၇၉|
      block |သဒေဝကဿ လောကဿ၊ ဗုဒ္ဓေါ အဂ္ဂေါ ပဝုစ္စတိ။|
      block |နတ္ထိ မေ ဒက္ခိဏေ ကာရံ၊ ဂတိမဂ္ဂဝိသောဓနံ။|
    count |၈၀|
      block |ယံနူန ဗုဒ္ဓသေဋ္ဌဿ၊ သေတုံ ဂင်္ဂါယ ကာရယေ။|
      block |ကာရာပေတွာ ဣမံ ကမ္မံ၊ သန္တရာမိ ဣမံ ဘဝံ။|
    count |၈၁|
      block |သတသဟဿံ ဒတွာန၊ သေတုံ ကာရာပယိံ အဟံ။|
      block |သဒ္ဒဟန္တော ကတံ ကာရံ၊ ဝိပုလံ မေ ဘဝိဿတိ။|
    count |၈၂|
      block |ကာရာပေတွာန တံ သေတုံ၊ ဥပေသိံ လောကနာယကံ။|
      block |သိရသိ အဉ္ဇလိံ ကတွာ၊ ဣမံ ဝစနမဗြဝိံ။|
    count |၈၃|
      block |သတသဟဿဿ ဝယံ၊ ဒတွာ ကာရာပိတော မယာ။|
      block |တဝတ္ထာယ မဟာသေတု၊ ပဋိဂ္ဂဏှ မဟာမုနေ။|
    count |၈၄|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၈၅|
      block |ယော မေ သေတုံ အကာရေသိ၊ ပသန္နော သေဟိ ပါဏိဘိ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    stand |သေတုဒာနအာနိသံသော|
    count |၈၆|
      block |ဒရိတော ပဗ္ဗတတော ဝါ၊ ရုက္ခတော ပတိတောပိယံ။|
      block |စုတောပိ လစ္ဆတီ ဌာနံ၊ သေတုဒာနဿိဒံ ဖလံ။|
    count |၈၇|
      block |ဝိရူဠှမူလသန္တာနံ၊ နိဂြောဓမိဝ မာလုတော။|
      block |အမိတ္တာ နပ္ပသဟန္တိ၊ သေတုဒာနဿိဒံ ဖလံ။|
    count |၈၈|
      block |နာဿ စောရာ ပသဟန္တိ၊ နာတိမညန္တိ ခတ္တိယာ။|
      block |သဗ္ဗေ တရိဿတာမိတ္တေ၊ သေတုဒာနဿိဒံ ဖလံ။|
    count |၈၉|
      block |အဗ္ဘောကာသဂတံ သန္တံ၊ ကဌိနာတပတာပိတံ။|
      block |ပုညကမ္မေန သံယုတ္တံ၊ န ဘဝိဿတိ ဝေဒနာ။|
    count |၉၀|
      block |ဒေဝလောကေ မနုဿေ ဝါ၊ ဟတ္ထိယာနံ သုနိမ္မိတံ။|
      block |တဿ သင်္ကပ္ပမညာယ၊ နိဗ္ဗတ္တိဿတိ တာဝဒေ။|
    count |၉၁|
      block |သဟဿဿာ ဝါတဇဝါ၊ သိန္ဓဝါ သီဃဝါဟနာ။|
      block |သာယံ ပါတံ ဥပေဿန္တိ၊ သေတုဒာနဿိဒံ ဖလံ။|
    count |၉၂|
      block |အာဂန္တွာန မနုဿတ္တံ၊ သုခိတောယံ ဘဝိဿတိ။|
      block |ဝေဟာသံ မနုဇဿေဝ၊ ဟတ္ထိယာနံ ဘဝိဿတိ။|
    count |၉၃|
      block |ကပ္ပသတသဟဿမှိ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၉၄|
      block |တဿ ဓမ္မေသု ဒာယာဒော၊ ဩရသော ဓမ္မနိမ္မိတော။|
      block |သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။|
    count |၉၅|
      block |အဟော မေ သုကတံ ကမ္မံ၊ ဇလဇုတ္တမနာမကေ။|
      block |တတ္ထ ကာရံ ကရိတွာန၊ ပတ္တောဟံ အာသဝက္ခယံ။|
    count |၉၆|
      block |ပဓာနံ ပဟိတတ္တောမှိ၊ ဥပသန္တော နိရူပဓိ။|
      block |နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။|
    count |၉၇|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၉၈|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၉၉|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ဓောတကော ထေရော ဣမာ ဂါထာယော အဘာသိတ္ထာတိ။|
    stand |ဓောတကတ္ထေရဿာပဒာနံ စတုတ္ထံ။|
  block |၅။ ဥပသီဝတ္ထေရအပဒာနံ|
    count |၁၀၀|
      block |ဟိမဝန္တဿာဝိဒူရေ၊ အနောမော နာမ ပဗ္ဗတော။|
      block |အဿမော သုကတော မယှံ၊ ပဏ္ဏသာလာ သုမာပိတာ။|
    count |၁၀၁|
      block |နဒီ စ သန္ဒတီ တတ္ထ၊ သုပတိတ္ထာ မနောရမာ။|
      block |အနူပတိတ္ထေ ဇာယန္တိ၊ ပဒုမုပ္ပလကာ ဗဟူ။|
    count |၁၀၂|
      block |ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။|
      block |မစ္ဆကစ္ဆပသဉ္ဆန္နာ၊ နဒိကာ သန္ဒတေ တဒာ။|
    count |၁၀၃|
      block |တိမိရာ ပုပ္ဖိတာ တတ္ထ၊ အသောကာ ခုဒ္ဒမာလကာ။|
      block |ပုန္နာဂါ ဂိရိပုန္နာဂါ၊ သမ္ပဝန္တိ မမဿမံ။|
    count |၁၀၄|
      block |ကုဋဇာ ပုပ္ဖိတာ တတ္ထ၊ တိဏသူလဝနာနိ စ။|
      block |သာလာ စ သဠလာ တတ္ထ၊ စမ္ပကာ ပုပ္ဖိတာ ဗဟူ။|
    count |၁၀၅|
      block |အဇ္ဇုနာ အတိမုတ္တာ စ၊ မဟာနာမာ စ ပုပ္ဖိတာ။|
      block |အသနာ မဓုဂန္ဓီ စ၊ ပုပ္ဖိတာ တေ မမဿမေ။|
    count |၁၀၆|
      block |ဥဒ္ဒာလကာ ပါဋလိကာ၊ ယူထိကာ စ ပိယင်္ဂုကာ။|
      block |ဗိမ္ဗိဇာလကသဉ္ဆန္နာ၊ သမန္တာ အဍ္ဎယောဇနံ။|
    count |၁၀၇|
      block |မာတဂ္ဂါရာ သတ္တလိယော၊ ပါဋလီ သိန္ဒုဝါရကာ။|
      block |အင်္ကောလကာ ဗဟူ တတ္ထ၊ တာလကုဋ္ဌိ စ ပုပ္ဖိတာ။|
      block |သေလေယျကာ ဗဟူ တတ္ထ၊ ပုပ္ဖိတာ မမ အဿမေ။|
    count |၁၀၈|
      block |ဧတေသု ပုပ္ဖဇာတေသု၊ သောဘန္တိ ပါဒပါ ဗဟူ။|
      block |သမန္တာ တေန ဂန္ဓေန၊ ဝါယတေ မမ အဿမော။|
    count |၁၀၉|
      block |ဟရီတကာ အာမလကာ၊ အမ္ဗဇမ္ဗုဝိဘီတကာ။|
      block |ကောလာ ဘလ္လာတကာ ဗိလ္လာ၊ ဖာရုသကဖလာနိ စ။|
    count |၁၁၀|
      block |တိန္ဒုကာ စ ပိယာလာ စ၊ မဓုကာ ကာသုမာရယော။|
      block |လဗုဇာ ပနသာ တတ္ထ၊ ကဒလီ ဗဒရီဖလာ။|
    count |၁၁၁|
      block |အမ္ဗာဋကာ ဗဟူ တတ္ထ၊ ဝလ္လိကာရဖလာနိ စ။|
      block |ဗီဇပူရသပါရိယော၊ ဖလိတာ မမ အဿမေ။|
    count |၁၁၂|
      block |အာဠကာ ဣသိမုဂ္ဂါ စ၊ တတော မောဒဖလာ ဗဟူ။|
      block |အဝဋာ ပက္ကဘရိတာ၊ ပိလက္ခုဒုမ္ဗရာနိ စ။|
    count |၁၁၃|
      block |ပိပ္ဖိလီ မရီစာ တတ္ထ၊ နိဂြောဓာ စ ကပိတ္ထနာ။|
      block |ဥဒုမ္ဗရကာ ဗဟဝေါ၊ ကဏ္ဍုပဏ္ဏာ စ ဟရိယော။|
    count |၁၁၄|
      block |ဧတေ စညေ စ ဗဟဝေါ၊ ဖလိတာ အဿမေ မမ။|
      block |ပုပ္ဖရုက္ခါပိ ဗဟဝေါ၊ ပုပ္ဖိတာ မမ အဿမေ။|
    count |၁၁၅|
      block |အာလုဝါ စ ကဠမ္ဗာ စ၊ ဗိဠာလီ တက္ကလာနိ စ။|
      block |အာလကာ တာလကာ စေဝ၊ ဝိဇ္ဇန္တိ အဿမေ မမ။|
    count |၁၁၆|
      block |အဿမဿာဝိဒူရေ မေ၊ မဟာဇာတဿရော အဟု။|
      block |အစ္ဆောဒကော သီတဇလော၊ သုပတိတ္ထော မနောရမော။|
    count |၁၁၇|
      block |ပဒုမုပ္ပလာ ဗဟူ တတ္ထ၊ ပုဏ္ဍရီကသမာယုတာ။|
      block |မန္ဒာလကေဟိ သဉ္ဆန္နာ၊ နာနာဂန္ဓသမေရိတာ။|
    count |၁၁၈|
      block |ဂဗ္ဘံ ဂဏှန္တိ ပဒုမာ၊ အညေ ပုပ္ဖန္တိ ကေသရီ။|
      block |ဩပုပ္ဖပတ္တာ တိဋ္ဌန္တိ၊ ပဒုမာကဏ္ဏိကာ ဗဟူ။|
    count |၁၁၉|
      block |မဓု ဘိသမှာ သဝတိ၊ ခီရံ သပ္ပိ မုလာဠိဘိ။|
      block |သမန္တာ တေန ဂန္ဓေန၊ နာနာဂန္ဓသမေရိတာ။|
    count |၁၂၀|
      block |ကုမုဒာ အမ္ဗဂန္ဓိ စ၊ နယိတာ ဒိဿရေ ဗဟူ။|
      block |ဇာတဿရဿာနုကူလံ၊ ကေတကာ ပုပ္ဖိတာ ဗဟူ။|
    count |၁၂၁|
      block |သုဖုလ္လာ ဗန္ဓုဇီဝါ စ၊ သေတဝါရီ သုဂန္ဓိကာ။|
      block |ကုမ္ဘိလာ သုသုမာရာ စ၊ ဂဟကာ တတ္ထ ဇာယရေ။|
    count |၁၂၂|
      block |ဥဂ္ဂါဟကာ အဇဂရာ၊ တတ္ထ ဇာတဿရေ ဗဟူ။|
      block |ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။|
    count |၁၂၃|
      block |မစ္ဆကစ္ဆပသဉ္ဆန္နာ၊ အထော ပပဋကာဟိ စ။|
      block |ပါရေဝတာ ရဝိဟံသာ၊ ကုကုတ္ထာ စ နဒီစရာ။|
    count |၁၂၄|
      block |ဒိန္ဒိဘာ စက္ကဝါကာ စ၊ ပမ္ပကာ ဇီဝဇီဝကာ။|
      block |ကလန္ဒကာ ဥက္ကုသာ စ၊ သေနကာ ဥဒ္ဓရာ ဗဟူ။|
    count |၁၂၅|
      block |ကောဋ္ဌကာ သုကပေါတာ စ၊ တုလိယာ စမရာ ဗဟူ။|
      block |ကာရေနိယော စ တိလကာ၊ ဥပဇီဝန္တိ တံ သရံ။|
    count |၁၂၆|
      block |သီဟာ ဗျဂ္ဃာ စ ဒီပီ စ၊ အစ္ဆကောကတရစ္ဆကာ။|
      block |ဝါနရာ ကိန္နရာ စေဝ၊ ဒိဿန္တိ မမ အဿမေ။|
    count |၁၂၇|
      block |တာနိ ဂန္ဓာနိ ဃာယန္တော၊ ဘက္ခယန္တော ဖလာနဟံ။|
      block |ဂန္ဓောဒကံ ပိဝန္တော စ၊ ဝသာမိ မမ အဿမေ။|
    count |၁၂၈|
      block |ဧဏီမိဂါ ဝရာဟာ စ၊ ပသဒာ ခုဒ္ဒရူပကာ။|
      block |အဂ္ဂိကာ ဇောတိကာ စေဝ၊ ဝသန္တိ မမ အဿမေ။|
    count |၁၂၉|
      block |ဟံသာ ကောဉ္စာ မယူရာ စ၊ သာလိကာပိ စ ကောကိလာ။|
      block |မဇ္ဇာရိကာ ဗဟူ တတ္ထ၊ ကောသိကာ ပေါဋ္ဌသီသကာ။|
    count |၁၃၀|
      block |ပိသာစာ ဒာနဝါ စေဝ၊ ကုမ္ဘဏ္ဍာ ရက္ခသာ ဗဟူ။|
      block |ဂရုဠာ ပန္နဂါ စေဝ၊ ဝသန္တိ မမ အဿမေ။|
    count |၁၃၁|
      block |မဟာနုဘာဝါ ဣသယော၊ သန္တစိတ္တာ သမာဟိတာ။|
      block |ကမဏ္ဍလုဓရာ သဗ္ဗေ၊ အဇိနုတ္တရဝါသနာ။|
      block |ဇဋာဘာရဘရိတာဝ၊ ဝသန္တိ မမ အဿမေ။|
    count |၁၃၂|
      block |ယုဂမတ္တဉ္စ ပေက္ခန္တာ၊ နိပကာ သန္တဝုတ္တိနော။|
      block |လာဘာလာဘေန သန္တုဋ္ဌာ၊ ဝသန္တိ မမ အဿမေ။|
    count |၁၃၃|
      block |ဝါကစီရံ ဓုနန္တာ တေ၊ ဖောဋေန္တာဇိနစမ္မကံ။|
      block |သဗလေဟိ ဥပတ္ထဒ္ဓါ၊ ဂစ္ဆန္တိ အမ္ဗရေ တဒာ။|
    count |၁၃၄|
      block |န တေ ဒကံ အာဟရန္တိ၊ ကဋ္ဌံ ဝါ အဂ္ဂိဒာရုကံ။|
      block |သယဉ္စ ဥပသမ္ပန္နာ၊ ပါဋိဟီရဿိဒံ ဖလံ။|
    count |၁၃၅|
      block |လောဟဒောဏိံ ဂဟေတွာန၊ ဝနမဇ္ဈေ ဝသန္တိ တေ။|
      block |ကုဉ္ဇရာဝ မဟာနာဂါ၊ အသမ္ဘီတာဝ ကေသရီ။|
    count |၁၃၆|
      block |အညေ ဂစ္ဆန္တိ ဂေါယာနံ၊ အညေ ပုဗ္ဗဝိဒေဟကံ။|
      block |အညေ စ ဥတ္တရကုရုံ၊ သကံ ဗလမဝဿိတာ။|
    count |၁၃၇|
      block |တတော ပိဏ္ဍံ အာဟရိတွာ၊ ပရိဘုဉ္ဇန္တိ ဧကတော။|
      block |သဗ္ဗေသံ ပက္ကမန္တာနံ၊ ဥဂ္ဂတေဇာန တာဒိနံ။|
    count |၁၃၈|
      block |အဇိနစမ္မသဒ္ဒေန၊ ဝနံ သဒ္ဒာယတေ တဒာ။|
      block |ဧဒိသာ တေ မဟာဝီရ၊ သိဿာ ဥဂ္ဂတပါ မမ။|
    count |၁၃၉|
      block |ပရိဝုတော အဟံ တေဟိ၊ ဝသာမိ မမ အဿမေ။|
      block |တောသိတာ သကကမ္မေန၊ ဝိနီတာပိ သမာဂတာ။|
    count |၁၄၀|
      block |အာရာဓယိံသု မံ ဧတေ၊ သကကမ္မာဘိလာသိနော။|
      block |သီလဝန္တော စ နိပကာ၊ အပ္ပမညာသု ကောဝိဒာ။|
    count |၁၄၁|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |သမယံ သံဝိဒိတွာန၊ ဥပဂစ္ဆိ ဝိနာယကော။|
    count |၁၄၂|
      block |ဥပဂန္တွာန သမ္ဗုဒ္ဓေါ၊ အာတာပီ နိပကော မုနိ။|
      block |ပတ္တံ ပဂ္ဂယှ သမ္ဗုဒ္ဓေါ၊ ဘိက္ခါယ မမုပါဂမိ။|
    count |၁၄၃|
      block |ဥပါဂတံ မဟာဝီရံ၊ ဇလဇုတ္တမနာယကံ။|
      block |တိဏသန္ထရံ ပညာပေတွာ၊ သာလပုပ္ဖေဟိ ဩကိရိံ။|
    count |၁၄၄|
      block |နိသာဒေတွာန သမ္ဗုဒ္ဓံ၊ ဟဋ္ဌော သံဝိဂ္ဂမာနသော။|
      block |ခိပ္ပံ ပဗ္ဗတမာရုယှ၊ အဂဠုံ အဂ္ဂဟိံ အဟံ။|
    count |၁၄၅|
      block |ကုမ္ဘမတ္တံ ဂဟေတွာန၊ ပနသံ ဒေဝဂန္ဓိကံ။|
      block |ခန္ဓေ အာရောပယိတွာန၊ ဥပဂစ္ဆိံ ဝိနာယကံ။|
    count |၁၄၆|
      block |ဖလံ ဗုဒ္ဓဿ ဒတွာန၊ အဂဠုံ အနုလိမ္ပဟံ။|
      block |ပသန္နစိတ္တော သုမနော၊ ဗုဒ္ဓသေဋ္ဌံ အဝန္ဒိဟံ။|
    count |၁၄၇|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |ဣသိမဇ္ဈေ နိသီဒိတွာ၊ ဣမာ ဂါထာ အဘာသထ။|
    count |၁၄၈|
      block |ယော မေ ဖလဉ္စ အဂဠုံ၊ အာသနဉ္စ အဒာသိ မေ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၁၄၉|
      block |ဂါမေ ဝါ ယဒိ ဝါရညေ၊ ပဗ္ဘာရေသု ဂုဟာသု ဝါ။|
      block |ဣမဿ စိတ္တမညာယ၊ နိဗ္ဗတ္တိဿတိ ဘောဇနံ။|
    count |၁၅၀|
      block |ဒေဝလောကေ မနုဿေ ဝါ၊ ဥပပန္နော အယံ နရော။|
      block |ဘောဇနေဟိ စ ဝတ္ထေဟိ၊ ပရိသံ တပ္ပယိဿတိ။|
    count |၁၅၁|
      block |ဥပပဇ္ဇတိ ယံ ယောနိံ၊ ဒေဝတ္တံ အထ မာနုသံ။|
      block |အက္ခေါဘဘောဂေါ ဟုတွာန၊ သံသရိဿတိယံ နရော။|
    count |၁၅၂|
      block |တိံသကပ္ပသဟဿာနိ၊ ဒေဝလောကေ ရမိဿတိ။|
      block |သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။|
    count |၁၅၃|
      block |ဧကသတ္တတိက္ခတ္တုဉ္စ၊ ဒေဝရဇ္ဇံ ကရိဿတိ။|
      block |ပဒေသရဇ္ဇံ ဝိပုလံ၊ ဂဏနာတော အသင်္ခိယံ။|
    count |၁၅၄|
      block |ကပ္ပသတသဟဿမှိ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၁၅၅|
      block |တဿ ဓမ္မေသု ဒာယာဒော၊ ဩရသော ဓမ္မနိမ္မိတော။|
      block |သဗ္ဗာသဝေ ပရိညာယ၊ ဝိဟရိဿတိနာသဝေါ။|
    count |၁၅၆|
      block |သုလဒ္ဓလာဘော လဒ္ဓေါ မေ၊ ယောဟံ အဒ္ဒက္ခိံ နာယကံ။|
      block |တိဿော ဝိဇ္ဇာ အနုပ္ပတ္တာ၊ ကတံ ဗုဒ္ဓဿ သာသနံ။|
    count |၁၅၇|
      block |ဂါမေ ဝါ ယဒိ ဝါရညေ၊ ပဗ္ဘာရေသု ဂုဟာသု ဝါ။|
      block |မမ သင်္ကပ္ပမညာယ၊ ဘောဇနံ ဟောတိ မေ သဒာ။|
    count |၁၅၈|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၁၅၉|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၁၆၀|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ဥပသီဝေါ ထေရော ဣမာ ဂါထာယော အဘာသိတ္ထာတိ။|
    stand |ဥပသီဝတ္ထေရဿာပဒာနံ ပဉ္စမံ။|
  block |၆။ နန္ဒကတ္ထေရအပဒာနံ|
    count |၁၆၁|
      block |မိဂလုဒ္ဒော ပုရေ အာသိံ၊ အရညေ ကာနနေ အဟံ။|
      block |ပသဒံ မိဂမေသန္တော၊ သယမ္ဘုံ အဒ္ဒသံ အဟံ။|
    count |၁၆၂|
      block |အနုရုဒ္ဓေါ နာမ သမ္ဗုဒ္ဓေါ၊ သယမ္ဘူ အပရာဇိတော။|
      block |ဝိဝေကကာမော သော ဓီရော၊ ဝနမဇ္ဈောဂဟီ တဒာ။|
    count |၁၆၃|
      block |စတုဒဏ္ဍေ ဂဟေတွာန၊ စတုဋ္ဌာနေ ဌပေသဟံ။|
      block |မဏ္ဍပံ သုကတံ ကတွာ၊ ပဒ္မပုပ္ဖေဟိ ဆာဒယိံ။|
    count |၁၆၄|
      block |မဏ္ဍပံ ဆာဒယိတွာန၊ သယမ္ဘုံ အဘိဝါဒယိံ။|
      block |ဓနုံ တတ္ထေဝ နိက္ခိပ္ပ၊ ပဗ္ဗဇိံ အနဂါရိယံ။|
    count |၁၆၅|
      block |နစိရံ ပဗ္ဗဇိတဿ၊ ဗျာဓိ မေ ဥဒပဇ္ဇထ။|
      block |ပုဗ္ဗကမ္မံ သရိတွာန၊ တတ္ထ ကာလင်္ကတော အဟံ။|
    count |၁၆၆|
      block |ပုဗ္ဗကမ္မေန သံယုတ္တော၊ တုသိတံ အဂမာသဟံ။|
      block |တတ္ထ သောဏ္ဏမယံ ဗျမှံ၊ နိဗ္ဗတ္တတိ ယဒိစ္ဆကံ။|
    count |၁၆၇|
      block |သဟဿယုတ္တံ ဟယဝါဟိံ၊ ဒိဗ္ဗယာနမဓိဋ္ဌိတော။|
      block |အာရုဟိတွာန တံ ယာနံ၊ ဂစ္ဆာမဟံ ယဒိစ္ဆကံ။|
    count |၁၆၈|
      block |တတော မေ နိယျမာနဿ၊ ဒေဝဘူတဿ မေ သတော။|
      block |သမန္တာ ယောဇနသတံ၊ မဏ္ဍပေါ မေ ဓရီယတိ။|
    count |၁၆၉|
      block |သယနေဟံ တုဝဋ္ဋာမိ၊ အစ္ဆန္နေ ပုပ္ဖသန္ထတေ။|
      block |အန္တလိက္ခါ စ ပဒုမာ၊ ဝဿန္တေ နိစ္စကာလိကံ။|
    count |၁၇၀|
      block |မရီစိကေ ဖန္ဒမာနေ၊ တပ္ပမာနေ စ အာတပေ။|
      block |န မံ တာပေတိ အာတာပေါ၊ မဏ္ဍပဿ ဣဒံ ဖလံ။|
    count |၁၇၁|
      block |ဒုဂ္ဂတိံ သမတိက္ကန္တော၊ အပါယာ ပိဟိတာ မမ။|
      block |မဏ္ဍပေ ရုက္ခမူလေ ဝါ၊ သန္တာပေါ မေ န ဝိဇ္ဇတိ။|
    count |၁၇၂|
      block |မဟီသညံ အဓိဋ္ဌာယ၊ လောဏတောယံ တရာမဟံ။|
      block |တဿ မေ သုကတံ ကမ္မံ၊ ဗုဒ္ဓပူဇာယိဒံ ဖလံ။|
    count |၁၇၃|
      block |အပထမ္ပိ ပထံ ကတွာ၊ ဂစ္ဆာမိ အနိလဉ္ဇသေ။|
      block |အဟော မေ သုကတံ ကမ္မံ၊ ဗုဒ္ဓပူဇာယိဒံ ဖလံ။|
    count |၁၇၄|
      block |ပုဗ္ဗေနိဝါသံ ဇာနာမိ၊ ဒိဗ္ဗစက္ခု ဝိသောဓိတံ။|
      block |အာသဝါ မေ ပရိက္ခီဏာ၊ ဗုဒ္ဓပူဇာယိဒံ ဖလံ။|
    count |၁၇၅|
      block |ဇဟိတာ ပုရိမာ ဇာတိ၊ ဗုဒ္ဓဿ ဩရသော အဟံ။|
      block |ဒာယာဒောမှိ စ သဒ္ဓမ္မေ၊ ဗုဒ္ဓပူဇာယိဒံ ဖလံ။|
    count |၁၇၆|
      block |အာရာဓိတောမှိ သုဂတံ၊ ဂေါတမံ သကျပုင်္ဂဝံ။|
      block |ဓမ္မဓဇော ဓမ္မဒာယာဒော၊ ဗုဒ္ဓပူဇာယိဒံ ဖလံ။|
    count |၁၇၇|
      block |ဥပဋ္ဌိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။|
      block |ပါရင်္ဂမနိယံ မဂ္ဂံ၊ အပုစ္ဆိံ လောကနာယကံ။|
    count |၁၇၈|
      block |အဇ္ဈိဋ္ဌော ကထယီ ဗုဒ္ဓေါ၊ ဂမ္ဘီရံ နိပုဏံ ပဒံ။|
      block |တဿာဟံ ဓမ္မံ သုတွာန၊ ပတ္တောမှိ အာသဝက္ခယံ။|
    count |၁၇၉|
      block |အဟော မေ သုကတံ ကမ္မံ၊ ပရိမုတ္တောမှိ ဇာတိယာ။|
      block |သဗ္ဗာသဝပရိက္ခီဏော၊ နတ္ထိ ဒာနိ ပုနဗ္ဘဝေါ။|
    count |၁၈၀|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၁၈၁|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၁၈၂|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ နန္ဒကော ထေရော ဣမာ ဂါထာယော အဘာသိတ္ထာတိ။|
    stand |နန္ဒကတ္ထေရဿာပဒာနံ ဆဋ္ဌံ။|
  block |၇။ ဟေမကတ္ထေရအပဒာနံ|
    count |၁၈၃|
      block |ပဗ္ဘာရကူဋံ နိဿာယ၊ အနောမော နာမ တာပသော။|
      block |အဿမံ သုကတံ ကတွာ၊ ပဏ္ဏသာလေ ဝသီ တဒာ။|
    count |၁၈၄|
      block |သိဒ္ဓံ တဿ တပေါ ကမ္မံ၊ သိဒ္ဓိပတ္တော သကေ ဗလေ။|
      block |သကသာမညဝိက္ကန္တော၊ အာတာပီ နိပကော မုနိ။|
    count |၁၈၅|
      block |ဝိသာရဒော သသမယေ၊ ပရဝါဒေ စ ကောဝိဒော။|
      block |ပဋ္ဌော ဘူမန္တလိက္ခမှိ၊ ဥပ္ပါတမှိ စ ကောဝိဒော။|
    count |၁၈၆|
      block |ဝီတသောကော နိရာရမ္ဘော၊ အပ္ပါဟာရော အလောလုပေါ။|
      block |လာဘာလာဘေန သန္တုဋ္ဌော၊ ဈာယီ ဈာနရတော မုနိ။|
    count |၁၈၇|
      block |ပိယဒဿီ နာမ သမ္ဗုဒ္ဓေါ၊ အဂ္ဂေါ ကာရုဏိကော မုနိ။|
      block |သတ္တေ တာရေတုကာမော သော၊ ကရုဏာယ ဖရီ တဒာ။|
    count |၁၈၈|
      block |ဗောဓနေယျံ ဇနံ ဒိသွာ၊ ပိယဒဿီ မဟာမုနိ။|
      block |စက္ကဝါဠသဟဿမ္ပိ၊ ဂန္တွာ ဩဝဒတေ မုနိ။|
    count |၁၈၉|
      block |မမုဒ္ဓရိတုကာမော သော၊ မမဿမမုပါဂမိ။|
      block |န ဒိဋ္ဌော မေ ဇိနော ပုဗ္ဗေ၊ န သုတောပိ စ ကဿစိ။|
    count |၁၉၀|
      block |ဥပ္ပါတာ သုပိနာ မယှံ၊ လက္ခဏာ သုပ္ပကာသိတာ။|
      block |ပဋ္ဌော ဘူမန္တလိက္ခမှိ၊ နက္ခတ္တပဒကောဝိဒော။|
    count |၁၉၁|
      block |သောဟံ ဗုဒ္ဓဿ သုတွာန၊ တတ္ထ စိတ္တံ ပသာဒယိံ။|
      block |တိဋ္ဌန္တော ဝါ နိသိန္နော ဝါ၊ သရာမိ နိစ္စကာလိကံ။|
    count |၁၉၂|
      block |မယိ ဧဝံ သရန္တမှိ၊ ဘဂဝါပိ အနုဿရိ။|
      block |ဗုဒ္ဓံ အနုဿရန္တဿ၊ ပီတိ မေ ဟောတိ တာဝဒေ။|
    count |၁၉၃|
      block |ကာလဉ္စ ပုနရာဂမ္မ၊ ဥပေသိ မံ မဟာမုနိ။|
      block |သမ္ပတ္တေပိ န ဇာနာမိ၊ အယံ ဗုဒ္ဓေါ မဟာမုနိ။|
    count |၁၉၄|
      block |အနုကမ္ပကော ကာရုဏိကော၊ ပိယဒဿီ မဟာမုနိ။|
      block |သဉ္ဇာနာပေသိ အတ္တာနံ၊ အဟံ ဗုဒ္ဓေါ သဒေဝကေ။|
    count |၁၉၅|
      block |သဉ္ဇာနိတွာန သမ္ဗုဒ္ဓံ၊ ပိယဒဿိံ မဟာမုနိံ။|
      block |သကံ စိတ္တံ ပသာဒေတွာ၊ ဣဒံ ဝစနမဗြဝိံ။|
    count |၁၉၆|
      block |အညေ ပီဌေ စ ပလ္လင်္ကေ၊ အာသန္ဒီသု နိသီဒရေ။|
      block |တုဝမ္ပိ သဗ္ဗဒဿာဝီ၊ နိသီဒ ရတနာသနေ။|
    count |၁၉၇|
      block |သဗ္ဗရတနမယံ ပီဌံ၊ နိမ္မိနိတွာန တာဝဒေ။|
      block |ပိယဒဿိဿ မုနိနော၊ အဒာသိံ ဣဒ္ဓိနိမ္မိတံ။|
    count |၁၉၈|
      block |ရတနေ စ နိသိန္နဿ၊ ပီဌကေ ဣဒ္ဓိနိမ္မိတေ။|
      block |ကုမ္ဘမတ္တံ ဇမ္ဗုဖလံ၊ အဒာသိံ တာဝဒေ အဟံ။|
    count |၁၉၉|
      block |မမ ဟာသံ ဇနေတွာန၊ ပရိဘုဉ္ဇိ မဟာမုနိ။|
      block |တဒာ စိတ္တံ ပသာဒေတွာ၊ သတ္ထာရံ အဘိဝါဒယိံ။|
    count |၂၀၀|
      block |ပိယဒဿီ တု ဘဂဝါ၊ လောကဇေဋ္ဌော နရာသဘော။|
      block |ရတနာသနမာသီနော၊ ဣမာ ဂါထာ အဘာသထ။|
    count |၂၀၁|
      block |ယော မေ ရတနမယံ ပီဌံ၊ အမတဉ္စ ဖလံ အဒာ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၂၀၂|
      block |သတ္တသတ္တတိ ကပ္ပါနိ၊ ဒေဝလောကေ ရမိဿတိ။|
      block |ပဉ္စသတ္တတိက္ခတ္တုဉ္စ၊ စက္ကဝတ္တီ ဘဝိဿတိ။|
    count |၂၀၃|
      block |ဒွတ္တိံသက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။|
      block |ပဒေသရဇ္ဇံ ဝိပုလံ၊ ဂဏနာတော အသင်္ခိယံ။|
    count |၂၀၄|
      block |သောဏ္ဏမယံ ရူပိမယံ၊ ပလ္လင်္ကံ သုကတံ ဗဟုံ။|
      block |လောဟိတင်္ဂမယဉ္စေဝ၊ လစ္ဆတိ ရတနာမယံ။|
    count |၂၀၅|
      block |စင်္ကမန္တမ္ပိ မနုဇံ၊ ပုညကမ္မသမင်္ဂိနံ။|
      block |ပလ္လင်္ကာနိ အနေကာနိ၊ ပရိဝါရေဿရေ တဒာ။|
    count |၂၀၆|
      block |ကူဋာဂါရာ စ ပါသာဒာ၊ သယနဉ္စ မဟာရဟံ။|
      block |ဣမဿ စိတ္တမညာယ၊ နိဗ္ဗတ္တိဿန္တိ တာဝဒေ။|
    count |၂၀၇|
      block |သဋ္ဌိ နာဂသဟဿာနိ၊ သဗ္ဗာလင်္ကာရဘူသိတာ။|
      block |သုဝဏ္ဏကစ္ဆာ မာတင်္ဂါ၊ ဟေမကပ္ပနဝါသသာ။|
    count |၂၀၈|
      block |အာရူဠှာ ဂါမဏီယေဟိ၊ တောမရင်္ကုသပါဏိဘိ။|
      block |ဣမံ ပရိစရိဿန္တိ၊ ရတ္နပီဌဿိဒံ ဖလံ။|
    count |၂၀၉|
      block |သဋ္ဌိ အဿသဟဿာနိ၊ သဗ္ဗာလင်္ကာရဘူသိတာ။|
      block |အာဇာနီယာဝ ဇာတိယာ၊ သိန္ဓဝါ သီဃဝါဟိနော။|
    count |၂၁၀|
      block |အာရူဠှာ ဂါမဏီယေဟိ၊ ဣလ္လိယာစာပဓာရိဘိ။|
      block |တေပိမံ ပရိစရိဿန္တိ၊ ရတ္နပီဌဿိဒံ ဖလံ။|
    count |၂၁၁|
      block |သဋ္ဌိ ရထသဟဿာနိ၊ သဗ္ဗာလင်္ကာရဘူသိတာ။|
      block |ဒီပါ အထောပိ ဝေယဂ္ဃာ၊ သန္နဒ္ဓါ ဥဿိတဒ္ဓဇာ။|
    count |၂၁၂|
      block |အာရူဠှာ ဂါမဏီယေဟိ၊ စာပဟတ္ထေဟိ ဝမ္မိဘိ။|
      block |ပရိဝါရေဿန္တိမံ နိစ္စံ၊ ရတ္နပီဌဿိဒံ ဖလံ။|
    count |၂၁၃|
      block |သဋ္ဌိ ဓေနုသဟဿာနိ၊ ဒောဟညာ ပုင်္ဂဝူသဘေ။|
      block |ဝစ္ဆကေ ဇနယိဿန္တိ၊ ရတ္နပီဌဿိဒံ ဖလံ။|
    count |၂၁၄|
      block |သောဠသိတ္ထိသဟဿာနိ၊ သဗ္ဗာလင်္ကာရဘူသိတာ။|
      block |ဝိစိတ္တဝတ္ထာဘရဏာ၊ အာမုက္ကမဏိကုဏ္ဍလာ။|
    count |၂၁၅|
      block |အဠာရပမှာ ဟသုလာ၊ သုသညာ တနုမဇ္ဈိမာ။|
      block |ပရိဝါရေဿန္တိမံ နိစ္စံ၊ ရတ္နပီဌဿိဒံ ဖလံ။|
    count |၂၁၆|
      block |အဋ္ဌာရသေ ကပ္ပသတေ၊ ဂေါတမော နာမ စက္ခုမာ။|
      block |တမန္ဓကာရံ ဝိဓမိတွာ၊ ဗုဒ္ဓေါ လောကေ ဘဝိဿတိ။|
    count |၂၁၇|
      block |တဿ ဒဿနမာဂမ္မ၊ ပဗ္ဗဇိဿတိကိဉ္စနော။|
      block |တောသယိတွာန သတ္ထာရံ၊ သာသနေဘိရမိဿတိ။|
    count |၂၁၈|
      block |တဿ ဓမ္မံ သုဏိတွာန၊ ကိလေသေ ဃာတယိဿတိ။|
      block |သဗ္ဗာသဝေ ပရိညာယ၊ နိဗ္ဗာယိဿတိနာသဝေါ။|
    count |၂၁၉|
      block |ဝီရိယံ မေ ဓုရဓောရယှံ၊ ယောဂက္ခေမာဓိဝါဟနံ။|
      block |ဥတ္တမတ္ထံ ပတ္ထယန္တော၊ သာသနေ ဝိဟရာမဟံ။|
    count |၂၂၀|
      block |ဣဒံ ပစ္ဆိမကံ မယှံ၊ စရိမော ဝတ္တတေ ဘဝေါ။|
      block |သဗ္ဗာသဝါ ပရိက္ခီဏာ၊ နတ္ထိ ဒာနိ ပုနဗ္ဘဝေါ။|
    count |၂၂၁|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၂၂၂|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၂၂၃|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
      block |ဣတ္ထံ သုဒံ အာယသ္မာ ဟေမကော ထေရော ဣမာ ဂါထာယော အဘာသိတ္ထာတိ။|
    stand |ဟေမကတ္ထေရဿာပဒာနံ သတ္တမံ။|
    stand |သတ္တရသမံ ဘာဏဝါရံ။|
  block |၈။ တောဒေယျတ္ထေရအပဒာနံ|
    count |၂၂၄|
      block |ရာဇာ အဇိတဉ္ဇယော နာမ၊ ကေတုမတီပုရုတ္တမေ။|
      block |သူရော ဝိက္ကမသမ္ပန္နော၊ ပုရမဇ္ဈာဝသီ တဒာ။|
    count |၂၂၅|
      block |တဿ ရညော ပမတ္တဿ၊ အဋဝိယော သမုဋ္ဌဟုံ။|
      block |ဩတာရာ တုဏ္ဍိကာ စေဝ၊ ရဋ္ဌံ ဝိဒ္ဓံသယုံ တဒာ။|
    count |၂၂၆|
      block |ပစ္စန္တေ ကုပိတေ ခိပ္ပံ၊ သန္နိပါတေသိရိန္ဒမော။|
      block |ဘဋေ စေဝ ဗလတ္ထေ စ၊ အရိံ နိဂ္ဂါဟယိ တဒာ။|
    count |၂၂၇|
      block |ဟတ္ထာရောဟာ အနီကဋ္ဌာ၊ သူရာ စ စမ္မယောဓိနော။|
      block |ဓနုဂ္ဂဟာ စ ဥဂ္ဂါ စ၊ သဗ္ဗေ သန္နိပတုံ တဒာ။|
    count |၂၂၈|
      block |အာဠာရိကာ စ ကပ္ပကာ၊ နှာပကာ မာလကာရကာ။|
      block |သူရာ ဝိဇိတသင်္ဂါမာ၊ သဗ္ဗေ သန္နိပတုံ တဒာ။|
    count |၂၂၉|
      block |ခဂ္ဂဟတ္ထာ စ ပုရိသာ၊ စာပဟတ္ထာ စ ဝမ္မိနော။|
      block |လုဒ္ဒာ ဝိဇိတသင်္ဂါမာ၊ သဗ္ဗေ သန္နိပတုံ တဒာ။|
    count |၂၃၀|
      block |တိဓာပဘိန္နာ မာတင်္ဂါ၊ ကုဉ္ဇရာ သဋ္ဌိဟာယနာ။|
      block |သုဝဏ္ဏကစ္ဆာလင်္ကာရာ၊ သဗ္ဗေ သန္နိပတုံ တဒာ။|
    count |၂၃၁|
      block |ခမာ သီတဿ ဥဏှဿ၊ ဥက္ကာရုဟရဏဿ စ။|
      block |ယောဓာဇီဝါ ကတကမ္မာ၊ သဗ္ဗေ သန္နိပတုံ တဒာ။|
    count |၂၃၂|
      block |သင်္ခသဒ္ဒံ ဘေရိသဒ္ဒံ၊ အထော ဥတုဇ သဒ္ဒကံ။|
      block |ဧတေဟိ တေ ဟာသယန္တာ၊ သဗ္ဗေ သန္နိပတုံ တဒာ။|
    count |၂၃၃|
      block |တိသူလကောန္တိမန္တေဟိ စ။|
      block |ကောဋ္ဋေန္တာနံ နိပါတေန္တာ၊ သဗ္ဗေ သန္နိပတုံ တဒာ။|
    count |၂၃၄|
      block |ကိမေဝါတိနိသာမေတွာ၊ သရာဇာ အဇိတဉ္ဇယော။|
      block |သဋ္ဌိ ပါဏသဟဿာနိ၊ သူလေ ဥတ္တာသယိံ တဒာ။|
    count |၂၃၅|
      block |သဒ္ဒံ မာနုသကာကံသု၊ အဟော ရာဇာ အဓမ္မိကော။|
      block |နိရယေ ပစ္စမာနဿ၊ ကဒာ အန္တော ဘဝိဿတိ။|
    count |၂၃၆|
      block |သယနေဟံ တုဝဋ္ဋေန္တော၊ ပဿာမိ နိရယေ တဒာ။|
      block |န သုပါမိ ဒိဝါရတ္တိံ၊ သူလေန တဇ္ဇယန္တိ မံ။|
    count |၂၃၇|
      block |ကိံ ပမာဒေန ရဇ္ဇေန၊ ဝါဟနေန ဗလေန စ။|
      block |န တေ ပဟောန္တိ ဓာရေတုံ၊ တာပယန္တိ မမံ သဒာ။|
    count |၂၃၈|
      block |ကိံ မေ ပုတ္တေဟိ ဒာရေဟိ၊ ရဇ္ဇေန သကလေန စ။|
      block |ယံနူန ပဗ္ဗဇေယျာဟံ၊ ဂတိမဂ္ဂံ ဝိသောဓယေ။|
    count |၂၃၉|
      block |သဋ္ဌိ နာဂသဟဿာနိ၊ သဗ္ဗာလင်္ကာရဘူသိတေ။|
      block |သုဝဏ္ဏကစ္ဆေ မာတင်္ဂေ၊ ဟေမကပ္ပနဝါသသေ။|
    count |၂၄၀|
      block |အာရူဠှေ ဂါမဏီယေဟိ၊ တောမရင်္ကုသပါဏိဘိ။|
      block |သင်္ဂါမာဝစရေ ဌာနေ၊ အနပေက္ခေါ ဝိဟာယဟံ။|
      block |သကကမ္မေန သန္တတ္တော၊ နိက္ခမိံ အနဂါရိယံ။|
    count |၂၄၁|
      block |သဋ္ဌိ အဿသဟဿာနိ၊ သဗ္ဗာလင်္ကာရဘူသိတေ။|
      block |အာဇာနီယေဝ ဇာတိယာ၊ သိန္ဓဝေ သီဃဝါဟနေ။|
    count |၂၄၂|
      block |အာရူဠှေ ဂါမဏီယေဟိ၊ စာပဟတ္ထေဟိ ဝမ္မိဘိ။|
      block |ပဟာရေတွာန တေ သဗ္ဗေ၊ နိက္ခမိံ အနဂါရိယံ။|
    count |၂၄၃|
      block |သဋ္ဌိ ရထသဟဿာနိ၊ သဗ္ဗာလင်္ကာရဘူသိတေ။|
      block |ဒီပေ အထောပိ ဝေယဂ္ဃေ၊ သန္နဒ္ဓေ ဥဿိတဒ္ဓဇေ။|
      block |တေ သဗ္ဗေ ပရိဟာရေတွာ၊ ပဗ္ဗဇိံ အနဂါရိယံ။|
    count |၂၄၄|
      block |သဋ္ဌိ ဓေနုသဟဿာနိ၊ သဗ္ဗာ ကံသူပဓာရဏာ။|
      block |တာယောပိ ဆဍ္ဍယိတွာန၊ ပဗ္ဗဇိံ အနဂါရိယံ။|
    count |၂၄၅|
      block |သဋ္ဌိ ဣတ္ထိသဟဿာနိ၊ သဗ္ဗာလင်္ကာရဘူသိတာ။|
      block |ဝိစိတ္တဝတ္ထာဘရဏာ၊ အာမုက္ကမဏိကုဏ္ဍလာ။|
    count |၂၄၆|
      block |အဠာရပမှာ ဟသုလာ၊ သုသညာ တနုမဇ္ဈိမာ။|
      block |တာ ဟိတွာ ကန္ဒမာနာယော၊ ပဗ္ဗဇိံ အနဂါရိယံ။|
    count |၂၄၇|
      block |သဋ္ဌိ ဂါမသဟဿာနိ၊ ပရိပုဏ္ဏာနိ သဗ္ဗသော။|
      block |ဆဍ္ဍယိတွာန တံ ရဇ္ဇံ၊ ပဗ္ဗဇိံ အနဂါရိယံ။|
    count |၂၄၈|
      block |နဂရာ နိက္ခမိတွာန၊ ဟိမဝန္တမုပါဂမိံ။|
      block |ဘာဂီရထီနဒီတီရေ၊ အဿမံ မာပယိံ အဟံ။|
    count |၂၄၉|
      block |ပဏ္ဏသာလံ ကရိတွာန၊ အဂျာဂါရံ အကာသဟံ။|
      block |အာရဒ္ဓဝီရိယော ပဟိတတ္တော၊ ဝသာမိ အဿမေ အဟံ။|
    count |၂၅၀|
      block |မဏ္ဍပေ ရုက္ခမူလေ ဝါ၊ သုညာဂါရေ စ ဈာယတော။|
      block |န တု ဝိဇ္ဇတိ တာသော မေ၊ န ပဿေ ဘယဘေရဝံ။|
    count |၂၅၁|
      block |သုမေဓော နာမ သမ္ဗုဒ္ဓေါ၊ အဂ္ဂေါ ကာရုဏိကော မုနိ။|
      block |ဉာဏာလောကေန ဇောတန္တော၊ လောကေ ဥပ္ပဇ္ဇိ တာဝဒေ။|
    count |၂၅၂|
      block |မမ အဿမသာမန္တာ၊ ယက္ခေါ အာသိ မဟိဒ္ဓိကော။|
      block |ဗုဒ္ဓသေဋ္ဌမှိ ဥပ္ပန္နေ၊ အာရောစေသိ မမံ တဒာ။|
    count |၂၅၃|
      block |ဗုဒ္ဓေါ လောကေ သမုပ္ပန္နော၊ သုမေဓော နာမ စက္ခုမာ။|
      block |တာရေတိ ဇနတံ သဗ္ဗံ၊ တမ္ပိ သော တာရယိဿတိ။|
    count |၂၅၄|
      block |ယက္ခဿ ဝစနံ သုတွာ၊ သံဝိဂ္ဂေါ အာသိ တာဝဒေ။|
      block |ဗုဒ္ဓေါ ဗုဒ္ဓေါတိ စိန္တေန္တော၊ အဿမံ ပဋိသာမယိံ။|
    count |၂၅၅|
      block |အဂ္ဂိဒာရုဉ္စ ဆဍ္ဍေတွာ၊ သံသာမေတွာန သန္ထတံ။|
      block |အဿမံ အဘိဝန္ဒိတွာ၊ နိက္ခမိံ ဝိပိနာ အဟံ။|
    count |၂၅၆|
      block |တတော စန္ဒနမာဒာယ၊ ဂါမာ ဂါမံ ပုရာ ပုရံ။|
      block |ဒေဝဒေဝံ ဂဝေသန္တော၊ ဥပဂစ္ဆိံ ဝိနာယကံ။|
    count |၂၅၇|
      block |ဘဂဝါ တမှိ သမယေ၊ သုမေဓော လောကနာယကော။|
      block |စတုသစ္စံ ပကာသေန္တော၊ ဗောဓေတိ ဇနတံ ဗဟုံ။|
    count |၂၅၈|
      block |အဉ္ဇလိံ ပဂ္ဂဟေတွာန၊ သီသေ ကတွာန စန္ဒနံ။|
      block |သမ္ဗုဒ္ဓံ အဘိဝါဒေတွာ၊ ဣမာ ဂါထာ အဘာသဟံ။|
    count |၂၅၉|
      block |ဝဿိကေ ပုပ္ဖမာနမှိ၊ သန္တိကေ ဥပဝါယတိ။|
      block |တွံ ဝီရ ဂုဏဂန္ဓေန၊ ဒိသာ သဗ္ဗာ ပဝါယသိ။|
    count |၂၆၀|
      block |စမ္ပကေ နာဂဝနိကေ၊ အတိမုတ္တကကေတကေ။|
      block |သာလေသု ပုပ္ဖမာနေသု၊ အနုဝါတံ ပဝါယတိ။|
    count |၂၆၁|
      block |တဝ ဂန္ဓံ သုဏိတွာန၊ ဟိမဝန္တာ ဣဓာဂမိံ။|
      block |ပူဇေမိ တံ မဟာဝီရ၊ လောကဇေဋ္ဌ မဟာယသ။|
    count |၂၆၂|
      block |ဝရစန္ဒနေနာနုလိမ္ပိံ၊ သုမေဓံ လောကနာယကံ။|
      block |သကံ စိတ္တံ ပသာဒေတွာ၊ တုဏှီ အဋ္ဌာသိ တာဝဒေ။|
    count |၂၆၃|
      block |သုမေဓော နာမ ဘဂဝါ၊ လောကဇေဋ္ဌော နရာသဘော။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၂၆၄|
      block |ယော မေ ဂုဏေ ပကိတ္တေသိ၊ စန္ဒနဉ္စ အပူဇယိ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၂၆၅|
      block |အာဒေယျဝါကျဝစနော၊ ဗြဟ္မာ ဥဇု ပတာပဝါ။|
      block |ပဉ္စဝီသတိကပ္ပါနိ၊ သပ္ပဘာသော ဘဝိဿတိ။|
    count |၂၆၆|
      block |ဆဗ္ဗီသတိကပ္ပသတေ၊ ဒေဝလောကေ ရမိဿတိ။|
      block |သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။|
    count |၂၆၇|
      block |တေတ္တိံသက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။|
      block |ပဒေသရဇ္ဇံ ဝိပုလံ၊ ဂဏနာတော အသင်္ခိယံ။|
    count |၂၆၈|
      block |တတော စုတောယံ မနုဇော၊ မနုဿတ္တံ ဂမိဿတိ။|
      block |ပုညကမ္မေန သံယုတ္တော၊ ဗြဟ္မဗန္ဓု ဘဝိဿတိ။|
    count |၂၆၉|
      block |အဇ္ဈာယကော မန္တဓရော၊ တိဏ္ဏံ ဝေဒာန ပါရဂူ။|
      block |တိလက္ခဏေန သမ္ပန္နော၊ ဗာဝရီ နာမ ဗြာဟ္မဏော။|
    count |၂၇၀|
      block |တဿ သိဿော ဘဝိတွာန၊ ဟေဿတိ မန္တပါရဂူ။|
      block |ဥပဂန္တွာန သမ္ဗုဒ္ဓံ၊ ဂေါတမံ သကျပုင်္ဂဝံ။|
    count |၂၇၁|
      block |ပုစ္ဆိတွာ နိပုဏေ ပဉှေ၊ ဘာဝယိတွာန အဉ္ဇသံ။|
      block |သဗ္ဗာသဝေ ပရိညာယ၊ ဝိဟရိဿတိနာသဝေါ။|
    count |၂၇၂|
      block |တိဝိဓဂ္ဂိ နိဗ္ဗုတာ မယှံ၊ ဘဝါ သဗ္ဗေ သမူဟတာ။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၂၇၃|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၂၇၄|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၂၇၅|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ တောဒေယျော ထေရော ဣမာ ဂါထာယော အဘာသိတ္ထာတိ။|
    stand |တောဒေယျတ္ထေရဿာပဒာနံ အဋ္ဌမံ။|
  block |၉။ ဇတုကဏ္ဏိတ္ထေရအပဒာနံ|
    count |၂၇၆|
      block |နဂရေ ဟံသဝတိယာ၊ သေဋ္ဌိပုတ္တော အဟောသဟံ။|
      block |သမပ္ပိတော ကာမဂုဏေ၊ ပရိစာရေမဟံ တဒာ။|
    count |၂၇၇|
      block |တတော ပါသာဒမာရုယှ၊ မဟာဘောဂေ ဝလဉ္ဇကော။|
      block |တတ္ထ နစ္စေဟိ ဂီတေဟိ၊ ပရိစာရေမဟံ တဒာ။|
    count |၂၇၈|
      block |တူရိယာ အာဟတာ မယှံ၊ သမ္မတာဠသမာဟိတာ။|
      block |နစ္စန္တာ ဣတ္ထိယော သဗ္ဗာ၊ ဟရန္တိယေဝ မေ မနော။|
    count |၂၇၉|
      block |စေလာပိကာ လာမဏိကာ၊ ကုဉ္ဇဝါသီ တိမဇ္ဈိကာ။|
      block |လင်္ဃိကာ သောကဇ္ဈာယီ စ၊ ပရိဝါရေန္တိ မံ သဒာ။|
    count |၂၈၀|
      block |ဝေတာဠိနော ကုမ္ဘထူနီ၊ နဋာ စ နစ္စကာ ဗဟူ။|
      block |နဋကာ နာဋကာ စေဝ၊ ပရိဝါရေန္တိ မံ သဒာ။|
    count |၂၈၁|
      block |ကပ္ပကာ နှာပကာ သူဒာ၊ မာလာကာရာ သုပါသကာ။|
      block |ဇလ္လာ မလ္လာ စ တေ သဗ္ဗေ၊ ပရိဝါရေန္တိ မံ သဒာ။|
    count |၂၈၂|
      block |ဧတေသု ကီဠမာနေသု၊ သိက္ခိတေ ကတုပါသနေ။|
      block |ရတ္တိန္ဒိဝံ န ဇာနာမိ၊ ဣန္ဒောဝ တိဒသင်္ဂဏေ။|
    count |၂၈၃|
      block |အဒ္ဓိကာ ပထိကာ သဗ္ဗေ၊ ယာစကာ ဝရကာ ဗဟူ။|
      block |ဥပဂစ္ဆန္တိ တေ နိစ္စံ၊ ဘိက္ခယန္တာ မမံ ဃရံ။|
    count |၂၈၄|
      block |သမဏာ ဗြာဟ္မဏာ စေဝ၊ ပုညက္ခေတ္တာ အနုတ္တရာ။|
      block |ဝဍ္ဎယန္တာ မမံ ပုညံ၊ အာဂစ္ဆန္တိ မမံ ဃရံ။|
    count |၂၈၅|
      block |ပဋဂါ လဋုကာ သဗ္ဗေ၊ နိဂဏ္ဌာ ပုပ္ဖသာဋကာ။|
      block |တေဒဏ္ဍိကာ ဧကသိခါ၊ အာဂစ္ဆန္တိ မမံ ဃရံ။|
    count |၂၈၆|
      block |အာဇီဝကာ ဝိလုတ္တာဝီ၊ ဂေါဓမ္မာ ဒေဝဓမ္မိကာ။|
      block |ရဇောဇလ္လဓရာ ဧတေ၊ အာဂစ္ဆန္တိ မမံ ဃရံ။|
    count |၂၈၇|
      block |ပရိတ္တကာ သန္တိပတ္တာ၊ ကောဓပုဂ္ဂနိကာ ဗဟူ။|
      block |တပဿီ ဝနစာရီ စ၊ အာဂစ္ဆန္တိ မမံ ဃရံ။|
    count |၂၈၈|
      block |ဩဍ္ဍကာ ဒမိဠာ စေဝ၊ သာကုဠာ မလဝါဠကာ။|
      block |သဝရာ ယောနကာ စေဝ၊ အာဂစ္ဆန္တိ မမံ ဃရံ။|
    count |၂၈၉|
      block |အန္ဓကာ မုဏ္ဍကာ သဗ္ဗေ၊ ကောဋလာ ဟနုဝိန္ဒကာ။|
      block |အာရာဝစီနရဋ္ဌာ စ၊ အာဂစ္ဆန္တိ မမံ ဃရံ။|
    count |၂၉၀|
      block |အလသန္ဒကာ ပလ္လဝကာ၊ ဓမ္မရာ နိဂ္ဂမာနုသာ။|
      block |ဂေဟိကာ စေတပုတ္တာ စ၊ အာဂစ္ဆန္တိ မမံ ဃရံ။|
    count |၂၉၁|
      block |မာဓုရကာ ကောသလကာ၊ ကလိင်္ဂါ ဟတ္ထိပေါရိကာ။|
      block |ဣသိဏ္ဍာ မက္ကလာ စေဝ၊ အာဂစ္ဆန္တိ မမံ ဃရံ။|
    count |၂၉၂|
      block |စေလာဝကာ အာရဗ္ဘာ စ၊ ဩဃုဠှာ မေဃလာ ဗဟူ။|
      block |ခုဒ္ဒကာ သုဒ္ဒကာ စေဝ၊ အာဂစ္ဆန္တိ မမံ ဃရံ။|
    count |၂၉၃|
      block |ရောဟဏာ သိန္ဓဝါ စေဝ၊ စိတကာ ဧကကဏ္ဏိကာ။|
      block |သုရဋ္ဌာ အပရန္တာ စ၊ အာဂစ္ဆန္တိ မမံ ဃရံ။|
    count |၂၉၄|
      block |သုပ္ပါရကာ ကုမာရာ စ၊ မလ္လသောဝဏ္ဏဘူမိကာ။|
      block |ဝဇ္ဇီတင်္ဂါ စ တေ သဗ္ဗေ၊ အာဂစ္ဆန္တိ မမံ ဃရံ။|
    count |၂၉၅|
      block |နဠကာရာ ပေသကာရာ၊ စမ္မကာရာ စ တစ္ဆကာ။|
      block |ကမ္မာရာ ကုမ္ဘကာရာ စ၊ အာဂစ္ဆန္တိ မမံ ဃရံ။|
    count |၂၉၆|
      block |မဏိကာရာ လောဟကာရာ၊ သောဏ္ဏကာရာ စ ဒုဿိကာ။|
      block |တိပုကာရာ စ တေ သဗ္ဗေ၊ အာဂစ္ဆန္တိ မမံ ဃရံ။|
    count |၂၉၇|
      block |ဥသုကာရာ ဘမကာရာ၊ ပေသကာရာ စ ဂန္ဓိကာ။|
      block |ရဇကာ တုန္နဝါယာ စ၊ အာဂစ္ဆန္တိ မမံ ဃရံ။|
    count |၂၉၈|
      block |တေလိကာ ကဋ္ဌဟာရာ စ၊ ဥဒဟာရာ စ ပေဿိကာ။|
      block |သူပိကာ သူပရက္ခါ စ၊ အာဂစ္ဆန္တိ မမံ ဃရံ။|
    count |၂၉၉|
      block |ဒောဝါရိကာ အနီကဋ္ဌာ၊ ဗန္ဓိကာ ပုပ္ဖဆဍ္ဍကာ။|
      block |ဟတ္ထာရုဟာ ဟတ္ထိပါလာ၊ အာဂစ္ဆန္တိ မမံ ဃရံ။|
    count |၃၀၀|
      block |အာနန္ဒဿ မဟာရညော၊ မမတ္ထဿ အဒာသဟံ။|
      block |သတ္တဝဏ္ဏေန ရတနေန၊ ဦနတ္ထံ ပူရယာမဟံ။|
    count |၃၀၁|
      block |ယေ မယာ ကိတ္တိတာ သဗ္ဗေ၊ နာနာဝဏ္ဏာ ဗဟူ ဇနာ။|
      block |တေသာဟံ စိတ္တမညာယ၊ တပ္ပယိံ ရတနေနဟံ။|
    count |၃၀၂|
      block |ဝဂ္ဂူသု ဘာသမာနာသု၊ ဝဇ္ဇမာနာသု ဘေရိသု။|
      block |သင်္ခေသု ဓမယန္တေသု၊ သကဂေဟေ ရမာမဟံ။|
    count |၃၀၃|
      block |ဘဂဝါ တမှိ သမယေ၊ ပဒုမုတ္တရနာယကော။|
      block |ဝသီသတသဟဿေဟိ၊ ပရိက္ခီဏာသဝေဟိ သော။|
    count |၃၀၄|
      block |ဘိက္ခူဟိ သဟိတော ဝီထိံ၊ ပဋိပဇ္ဇိတ္ထ စက္ခုမာ။|
      block |ဩဘာသေန္တော ဒိသာ သဗ္ဗာ၊ ဒီပရုက္ခေါဝ ဇောတတိ။|
    count |၃၀၅|
      block |ဝဇ္ဇန္တိ ဘေရိယော သဗ္ဗာ၊ ဂစ္ဆန္တေ လောကနာယကေ။|
      block |ပဘာ နိဒ္ဓါဝတေ တဿ၊ သတရံသီဝ ဥဂ္ဂတော။|
    count |၃၀၆|
      block |ကဝါဋန္တရိကာယာပိ၊ ပဝိဋ္ဌေန စ ရသ္မိနာ။|
      block |အန္တောဃရေသု ဝိပုလော၊ အာလောကော အာသိ တာဝဒေ။|
    count |၃၀၇|
      block |ပဘံ ဒိသွာန ဗုဒ္ဓဿ၊ ပါရိသဇ္ဇေ အဝေါစဟံ။|
      block |နိဿံသယံ ဗုဒ္ဓသေဋ္ဌော၊ ဣမံ ဝီထိမုပါဂတော။|
    count |၃၀၈|
      block |ခိပ္ပံ ဩရုယှ ပါသာဒာ၊ အဂမိံ အန္တရာပဏံ။|
      block |သမ္ဗုဒ္ဓံ အဘိဝါဒေတွာ၊ ဣဒံ ဝစနမဗြဝိံ။|
    count |၃၀၉|
      block |အနုကမ္ပတု မေ ဗုဒ္ဓေါ၊ ဇလဇုတ္တမနာယကော။|
      block |ဝသီသတသဟဿေဟိ၊ အဓိဝါသေသိ သော မုနိ။|
    count |၃၁၀|
      block |နိမန္တေတွာန သမ္ဗုဒ္ဓံ၊ အဘိနေသိံ သကံ ဃရံ။|
      block |တတ္ထ အန္နေန ပါနေန၊ သန္တပ္ပေသိံ မဟာမုနိံ။|
    count |၃၁၁|
      block |ဘုတ္တာဝိံ ကာလမညာယ၊ ဗုဒ္ဓသေဋ္ဌဿ တာဒိနော။|
      block |သတင်္ဂိကေန တူရိယေန၊ ဗုဒ္ဓသေဋ္ဌံ ဥပဋ္ဌဟိံ။|
    count |၃၁၂|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |အန္တောဃရေ နိသီဒိတွာ၊ ဣမာ ဂါထာ အဘာသထ။|
    count |၃၁၃|
      block |ယော မံ တူရိယေဟုပဋ္ဌာသိ၊ အန္နပါနဉ္စဒာသိ မေ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၃၁၄|
      block |ပဟူတဘက္ခေါ ဟုတွာန၊ သဟိရညော သဘောဇနော။|
      block |စတုဒီပေ ဧကရဇ္ဇံ၊ ကာရယိဿတိယံ နရော။|
    count |၃၁၅|
      block |ပဉ္စသီလေ သမာဒာယ၊ ဒသကမ္မပထေ တတော။|
      block |သမာဒာယ ပဝတ္တေန္တော၊ ပရိသံ သိက္ခါပယိဿတိ။|
    count |၃၁၆|
      block |တူရိယသတသဟဿာနိ၊ ဘေရိယော သမလင်္ကတာ။|
      block |ဝဇ္ဇယိဿန္တိမံ နိစ္စံ၊ ဥပဋ္ဌာနဿိဒံ ဖလံ။|
    count |၃၁၇|
      block |တိံသကပ္ပသဟဿာနိ၊ ဒေဝလောကေ ရမိဿတိ။|
      block |စတုသဋ္ဌိက္ခတ္တုံ ဒေဝိန္ဒော၊ ဒေဝရဇ္ဇံ ကရိဿတိ။|
    count |၃၁၈|
      block |စတုသဋ္ဌိက္ခတ္တုံ ရာဇာ၊ စက္ကဝတ္တီ ဘဝိဿတိ။|
      block |ပဒေသရဇ္ဇံ ဝိပုလံ၊ ဂဏနာတော အသင်္ခိယံ။|
    count |၃၁၉|
      block |ကပ္ပသတသဟဿမှိ၊ ဩက္ကာကကုလသမ္ဘဝေါ။|
      block |ဂေါတမော နာမ ဂေါတ္တေန၊ သတ္ထာ လောကေ ဘဝိဿတိ။|
    count |၃၂၀|
      block |ဥပပဇ္ဇတိ ယံ ယောနိံ၊ ဒေဝတ္တံ အထ မာနုသံ။|
      block |အနူနဘောဂေါ ဟုတွာန၊ မနုဿတ္တံ ဂမိဿတိ။|
    count |၃၂၁|
      block |အဇ္ဈာယကော ဘဝိတွာန၊ တိဏ္ဏံ ဝေဒာန ပါရဂူ။|
      block |ဥတ္တမတ္ထံ ဂဝေသန္တော၊ စရိဿတိ မဟိံ ဣမံ။|
    count |၃၂၂|
      block |သော ပစ္ဆာ ပဗ္ဗဇိတွာန၊ သုက္ကမူလေန စောဒိတော။|
      block |ဂေါတမဿ ဘဂဝတော၊ သာသနေဘိရမိဿတိ။|
    count |၃၂၃|
      block |အာရာဓယိတွာန သမ္ဗုဒ္ဓံ၊ ဂေါတမံ သကျပုင်္ဂဝံ။|
      block |ကိလေသေ ဈာပယိတွာန၊ အရဟာယံ ဘဝိဿတိ။|
    count |၃၂၄|
      block |ဝိပိနေ ဗျဂ္ဃရာဇာဝ၊ မိဂရာဇာဝ ကေသရီ။|
      block |အဘီတော ဝိဟရာမဇ္ဇ၊ သကျပုတ္တဿ သာသနေ။|
    count |၃၂၅|
      block |ဒေဝလောကေ မနုဿေ ဝါ၊ ဒလိဒ္ဒေ ဒုဂ္ဂတိမှိ ဝါ။|
      block |နိဗ္ဗတ္တိံ မေ န ပဿာမိ၊ ဥပဋ္ဌာနဿိဒံ ဖလံ။|
    count |၃၂၆|
      block |ဝိဝေကမနုယုတ္တောမှိ၊ ဥပသန္တော နိရူပဓိ။|
      block |နာဂေါဝ ဗန္ဓနံ ဆေတွာ၊ ဝိဟရာမိ အနာသဝေါ။|
    count |၃၂၇|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၃၂၈|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၃၂၉|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
    block |ဣတ္ထံ သုဒံ အာယသ္မာ ဇတုကဏ္ဏိတ္ထေရော ဣမာ ဂါထာယော အဘာသိတ္ထာတိ။|
    stand |ဇတုကဏ္ဏိတ္ထေရဿာပဒာနံ နဝမံ။|
  block |၁၀။ ဥဒေနတ္ထေရအပဒာနံ|
    count |၃၃၀|
      block |ဟိမဝန္တဿာဝိဒူရေ၊ ပဒုမော နာမ ပဗ္ဗတော။|
      block |အဿမော သုကတော မယှံ၊ ပဏ္ဏသာလာ သုမာပိတာ။|
    count |၃၃၁|
      block |နဒိယော သန္ဒရေ တတ္ထ၊ သုပတိတ္ထာ မနောရမာ။|
      block |အစ္ဆောဒကာ သီတဇလာ၊ သန္ဒရေ နဒိယော သဒာ။|
    count |၃၃၂|
      block |ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။|
      block |သောဘေန္တာ နဒိယော ဧတေ၊ ဝသန္တိ နဒိယာ သဒာ။|
    count |၃၃၃|
      block |အမ္ဗဇမ္ဗူဟိ သဉ္ဆန္နာ၊ ကရေရိတိလကာ တထာ။|
      block |ဥဒ္ဒာလကာ ပါဋလိယော၊ သောဘေန္တိ မမ အဿမံ။|
    count |၃၃၄|
      block |အင်္ကောလကာ ဗိမ္ဗိဇာလာ၊ မာယာကာရီ စ ပုပ္ဖိတာ။|
      block |ဂန္ဓေန ဥပဝါယန္တာ၊ သောဘေန္တိ မမ အဿမံ။|
    count |၃၃၅|
      block |အတိမုတ္တာ သတ္တလိကာ၊ နာဂါ သာလာ စ ပုပ္ဖိတာ။|
      block |ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။|
    count |၃၃၆|
      block |ကောသမ္ဗာ သဠလာ နီပါ၊ အဋ္ဌင်္ဂါပိ စ ပုပ္ဖိတာ။|
      block |ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။|
    count |၃၃၇|
      block |ဟရီတကာ အာမလကာ၊ အမ္ဗဇမ္ဗုဝိဘီတကာ။|
      block |ကောလာ ဘလ္လာတကာ ဗိလ္လာ၊ ဖလာနိ ဗဟု အဿမေ။|
    count |၃၃၈|
      block |ကလမ္ဗာ ကန္ဒလီ တတ္ထ၊ ပုပ္ဖန္တိ မမ အဿမေ။|
      block |ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။|
    count |၃၃၉|
      block |အသောကပိဏ္ဍိဝါရီ စ၊ နိမ္ဗရုက္ခါ စ ပုပ္ဖိတာ။|
      block |ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။|
    count |၃၄၀|
      block |ပုန္နာဂါ ဂိရိပုန္နာဂါ၊ တိမိရာ တတ္ထ ပုပ္ဖိတာ။|
      block |ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။|
    count |၃၄၁|
      block |နိဂ္ဂုဏ္ဍီ သိရိနိဂ္ဂုဏ္ဍီ၊ စမ္ပရုက္ခေတ္ထ ပုပ္ဖိတာ။|
      block |ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။|
    count |၃၄၂|
      block |အဝိဒူရေ ပေါက္ခရဏီ၊ စက္ကဝါကူပကူဇိတာ။|
      block |မန္ဒာလကေဟိ သဉ္ဆန္နာ၊ ပဒုမုပ္ပလကေဟိ စ။|
    count |၃၄၃|
      block |အစ္ဆောဒကာ သီတဇလာ၊ သုပတိတ္ထာ မနောရမာ။|
      block |အစ္ဆာ ဖလိကသမာနာ၊ သောဘေန္တိ မမ အဿမံ။|
    count |၃၄၄|
      block |ပဒုမာ ပုပ္ဖရေ တတ္ထ၊ ပုဏ္ဍရီကာ စ ဥပ္ပလာ။|
      block |မန္ဒာလကေဟိ သဉ္ဆန္နာ၊ သောဘေန္တိ မမ အဿမံ။|
    count |၃၄၅|
      block |ပါဌီနာ ပါဝုသာ မစ္ဆာ၊ ဗလဇာ မုဉ္ဇရောဟိတာ။|
      block |ဝိစရန္တာဝ တေ တတ္ထ၊ သောဘေန္တိ မမ အဿမံ။|
    count |၃၄၆|
      block |ကုမ္ဘီလာ သုသုမာရာ စ၊ ကစ္ဆပါ စ ဂဟာ ဗဟူ။|
      block |ဩဂဟာ အဇဂရာ စ၊ သောဘေန္တိ မမ အဿမံ။|
    count |၃၄၇|
      block |ပါရေဝတာ ရဝိဟံသာ၊ စက္ကဝါကာ နဒီစရာ။|
      block |ဒိန္ဒိဘာ သာဠိကာ စေတ္ထ၊ သောဘေန္တိ မမ အဿမံ။|
    count |၃၄၈|
      block |နယိတာ အမ္ဗဂန္ဓီ စ၊ ကေတကာ တတ္ထ ပုပ္ဖိတာ။|
      block |ဒိဗ္ဗဂန္ဓံ သမ္ပဝန္တာ၊ သောဘေန္တိ မမ အဿမံ။|
    count |၃၄၉|
      block |သီဟာ ဗျဂ္ဃာ စ ဒီပီ စ၊ အစ္ဆကောကတရစ္ဆကာ။|
      block |အနုသဉ္စရန္တာ ပဝနေ၊ သောဘေန္တိ မမ အဿမံ။|
    count |၃၅၀|
      block |ဇဋာဘာရေန ဘရိတာ၊ အဇိနုတ္တရဝါသနာ။|
      block |အနုသဉ္စရန္တာ ပဝနေ၊ သောဘေန္တိ မမ အဿမံ။|
    count |၃၅၁|
      block |အဇိနာနိဓရာ ဧတေ၊ နိပကာ သန္တဝုတ္တိနော။|
      block |အပ္ပါဟာရာဝ တေ သဗ္ဗေ၊ သောဘေန္တိ မမ အဿမံ။|
    count |၃၅၂|
      block |ခါရိဘာရံ ဂဟေတွာန၊ အဇ္ဈောဂယှ ဝနံ တဒာ။|
      block |မူလဖလာနိ ဘုဉ္ဇန္တာ၊ ဝသန္တိ အဿမေ တဒာ။|
    count |၃၅၃|
      block |န တေ ဒာရုံ အာဟရန္တိ၊ ဥဒကံ ပါဒဓောဝနံ။|
      block |သဗ္ဗေသံ အာနုဘာဝေန၊ သယမေဝါဟရီယတိ။|
    count |၃၅၄|
      block |စုလ္လာသီတိသဟဿာနိ၊ ဣသယေတ္ထ သမာဂတာ။|
      block |သဗ္ဗေဝ ဈာယိနော ဧတေ၊ ဥတ္တမတ္ထဂဝေသကာ။|
    count |၃၅၅|
      block |တပဿိနော ဗြဟ္မစာရီ၊ စောဒေန္တာ အပ္ပနာဝ တေ။|
      block |အမ္ဗရာဝစရာ သဗ္ဗေ၊ ဝသန္တိ အဿမေ တဒာ။|
    count |၃၅၆|
      block |ပဉ္စာဟံ သန္နိပတန္တိ၊ ဧကဂ္ဂါ သန္တဝုတ္တိနော။|
      block |အညောညံ အဘိဝါဒေတွာ၊ ပက္ကမန္တိ ဒိသာမုခါ။|
    count |၃၅၇|
      block |ပဒုမုတ္တရော နာမ ဇိနော၊ သဗ္ဗဓမ္မာန ပါရဂူ။|
      block |တမန္ဓကာရံ ဝိဓမံ၊ ဥပ္ပဇ္ဇိ တာဝဒေ ဇိနော။|
    count |၃၅၈|
      block |မမ အဿမသာမန္တာ၊ ယက္ခေါ အာသိ မဟိဒ္ဓိကော။|
      block |သော မေ သံသိတ္ထ သမ္ဗုဒ္ဓံ၊ ဇလဇုတ္တမနာယကံ။|
    count |၃၅၉|
      block |ဧသ ဗုဒ္ဓေါ သမုပ္ပန္နော၊ ပဒုမုတ္တရော မဟာမုနိ။|
      block |ခိပ္ပံ ဂန္တွာန သမ္ဗုဒ္ဓံ၊ ပယိရူပါသ မာရိသ။|
    count |၃၆၀|
      block |ယက္ခဿ ဝစနံ သုတွာ၊ ဝိပ္ပသန္နေန စေတသာ။|
      block |အဿမံ သံသာမေတွာန၊ နိက္ခမိံ ဝိပိနာ တဒာ။|
    count |၃၆၁|
      block |စေဠေဝ ဍယှမာနမှိ၊ နိက္ခမိတွာန အဿမာ။|
      block |ဧကရတ္တိံ နိဝါသေတွာ၊ ဥပဂစ္ဆိံ ဝိနာယကံ။|
    count |၃၆၂|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |စတုသစ္စံ ပကာသေန္တော၊ ဒေသေသိ အမတံ ပဒံ။|
    count |၃၆၃|
      block |သုဖုလ္လံ ပဒုမံ ဂယှ၊ ဥပဂန္တွာ မဟေသိနော။|
      block |ပသန္နစိတ္တော သုမနော၊ ဗုဒ္ဓဿ အဘိရောပယိံ။|
    count |၃၆၄|
      block |ပူဇယိတွာန သမ္ဗုဒ္ဓံ၊ ဇလဇုတ္တမနာယကံ။|
      block |ဧကံသံ အဇိနံ ကတွာ၊ သန္ထဝိံ လောကနာယကံ။|
    count |၃၆၅|
      block |ယေန ဉာဏေန သမ္ဗုဒ္ဓေါ၊ ဝသတီဟ အနာသဝေါ။|
      block |တံ ဉာဏံ ကိတ္တယိဿာမိ၊ သုဏာထ မမ ဘာသတော။|
    count |၃၆၆|
      block |သံသာရသောတံ ဆိန္ဒိတွာ၊ တာရေသိ သဗ္ဗပါဏိနံ။|
      block |တဝ ဓမ္မံ သုဏိတွာန၊ တဏှာသောတံ တရန္တိ တေ။|
    count |၃၆၇|
      block |တုဝံ သတ္ထာ စ ကေတု စ၊ ဓဇော ယူပေါ စ ပါဏိနံ။|
      block |ပရာယဏော ပတိဋ္ဌာ စ၊ ဒီပေါ စ ဒွိပဒုတ္တမ။|
    count |၃၆၈|
      block |ယာဝတာ ဂဏိနော လောကေ၊ သတ္ထဝါဟာ ပဝုစ္စရေ။|
      block |တုဝံ အဂ္ဂေါသိ သဗ္ဗညု၊ တဝ အန္တောဂဓာဝ တေ။|
    count |၃၆၉|
      block |တဝ ဉာဏေန သဗ္ဗညု၊ တာရေသိ ဇနတံ ဗဟုံ။|
      block |တဝ ဒဿနမာဂမ္မ၊ ဒုက္ခဿန္တံ ကရိဿရေ။|
    count |၃၇၀|
      block |ယေ ကေစိမေ ဂန္ဓဇာတာ၊ လောကေ ဝါယန္တိ စက္ခုမ။|
      block |တဝ ဂန္ဓသမော နတ္ထိ၊ ပုညက္ခေတ္တေ မဟာမုနေ။|
    count |၃၇၁|
      block |တိရစ္ဆာနယောနိံ နိရယံ၊ ပရိမောစေသိ စက္ခုမ။|
      block |အသင်္ခတံ ပဒံ သန္တံ၊ ဒေသေသိ တွံ မဟာမုနေ။|
    count |၃၇၂|
      block |ပဒုမုတ္တရော လောကဝိဒူ၊ အာဟုတီနံ ပဋိဂ္ဂဟော။|
      block |ဘိက္ခုသင်္ဃေ နိသီဒိတွာ၊ ဣမာ ဂါထာ အဘာသထ။|
    count |၃၇၃|
      block |ယော မေ ဉာဏံ အပူဇေသိ၊ ပသန္နော သေဟိ ပါဏိဘိ။|
      block |တမဟံ ကိတ္တယိဿာမိ၊ သုဏာထ မမ ဘာသတော။|
    count |၃၇၄|
      block |တိံသကပ္ပသဟဿာနိ၊ ဒေဝလောကေ ရမိဿတိ။|
      block |သဟဿက္ခတ္တုံ ရာဇာ စ၊ စက္ကဝတ္တီ ဘဝိဿတိ။|
    count |၃၇၅|
      block |သုလဒ္ဓလာဘံ လဒ္ဓေါမှိ၊ တောသယိတွာန သုဗ္ဗတံ။|
      block |သဗ္ဗာသဝေ ပရိညာယ၊ ဝိဟရာမိ အနာသဝေါ။|
    count |၃၇၆|
      block |ကိလေသာ ဈာပိတာ မယှံ။ပေ။ ဝိဟရာမိ အနာသဝေါ။|
    count |၃၇၇|
      block |သွာဂတံ ဝတ မေ အာသိ။ပေ။ ကတံ ဗုဒ္ဓဿ သာသနံ။|
    count |၃၇၈|
      block |ပဋိသမ္ဘိဒာ စတဿော။ပေ။ ကတံ ဗုဒ္ဓဿ သာသနံ။|
      block |မေတ္တေယျော ပုဏ္ဏကော ထေရော၊ မေတ္တဂူ ဓောတကောပိ စ။|
      block |ဥပသိဝေါ စ နန္ဒော စ၊ ဟေမကော သတ္တမော တဟိံ။|
      block |တောဒေယျော ဇတုကဏ္ဏီ စ၊ ဥဒေနော စ မဟာယသော။|
      block |တီဏိ ဂါထာသတာနေတ္ထ၊ အသီတိ တီဏိ စုတ္တရိံ။|
    block |ဣတ္ထံ သုဒံ အာယသ္မာ ဥဒေနော ထေရော ဣမာ ဂါထာယော အဘာသိတ္ထာတိ။|
    stand |ဥဒေနတ္ထေရဿာပဒာနံ ဒသမံ။|
    stand |မေတ္တေယျဝဂ္ဂေါ ဧကစတ္တာလီသမော။|
    block |တဿုဒ္ဒာနံ|
