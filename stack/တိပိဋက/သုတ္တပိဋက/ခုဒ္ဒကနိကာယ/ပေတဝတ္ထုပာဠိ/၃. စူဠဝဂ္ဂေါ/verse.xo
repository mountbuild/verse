block |၃။ စူဠဝဂ္ဂေါ|
  block |၁။ အဘိဇ္ဇမာနပေတဝတ္ထု|
    count |၃၈၇|
      block |အဘိဇ္ဇမာနေ ဝါရိမှိ၊ ဂင်္ဂါယ ဣဓ ဂစ္ဆသိ။|
      block |နဂ္ဂေါ ပုဗ္ဗဒ္ဓပေတောဝ မာလဓာရီ အလင်္ကတော။|
      block |ကုဟိံ ဂမိဿသိ ပေတ၊ ကတ္ထ ဝါသော ဘဝိဿတီတိ။|
    count |၃၈၈|
      block |စုန္ဒဋ္ဌိလံ ဂမိဿာမိ၊ ပေတော သော ဣတိ ဘာသတိ။|
      block |အန္တရေ ဝါသဘဂါမံ၊ ဗာရာဏသိံ စ သန္တိကေ။|
    count |၃၈၉|
      block |တဉ္စ ဒိသွာ မဟာမတ္တော၊ ကောလိယော ဣတိ ဝိဿုတော။|
      block |သတ္တုံ ဘတ္တဉ္စ ပေတဿ၊ ပီတကဉ္စ ယုဂံ အဒာ။|
    count |၃၉၀|
      block |နာဝါယ တိဋ္ဌမာနာယ၊ ကပ္ပကဿ အဒာပယိ။|
      block |ကပ္ပကဿ ပဒိန္နမှိ၊ ဌာနေ ပေတဿ ဒိဿထ။|
    count |၃၉၁|
      block |တတော သုဝတ္ထဝသနော၊ မာလဓာရီ အလင်္ကတော။|
      block |ဌာနေ ဌိတဿ ပေတဿ၊ ဒက္ခိဏာ ဥပကပ္ပထ။|
      block |တသ္မာ ဒဇ္ဇေထ ပေတာနံ၊ အနုကမ္ပါယ ပုနပ္ပုနံ။|
    count |၃၉၂|
      block |သာတုန္နဝသနာ ဧကေ၊ အညေ ကေသနိဝါသနာ။|
      block |ပေတာ ဘတ္တာယ ဂစ္ဆန္တိ၊ ပက္ကမန္တိ ဒိသောဒိသံ။|
    count |၃၉၃|
      block |ဒူရေ ဧကေ ပဓာဝိတွာ၊ အလဒ္ဓါဝ နိဝတ္တရေ။|
      block |ဆာတာ ပမုစ္ဆိတာ ဘန္တာ၊ ဘူမိယံ ပဋိသုမ္ဘိတာ။|
    count |၃၉၄|
      block |တေ စ တတ္ထ ပပတိတာ၊ ဘူမိယံ ပဋိသုမ္ဘိတာ။|
      block |ပုဗ္ဗေ အကတကလျာဏာ၊ အဂ္ဂိဒဍ္ဎာဝ အာတပေ။|
    count |၃၉၅|
      block |မယံ ပုဗ္ဗေ ပါပဓမ္မာ၊ ဃရဏီ ကုလမာတရော။|
      block |သန္တေသု ဒေယျဓမ္မေသု၊ ဒီပံ နာကမှ အတ္တနော။|
    count |၃၉၆|
      block |ပဟူတံ အန္နပါနမ္ပိ၊ အပိဿု အဝကိရီယတိ။|
      block |သမ္မဂ္ဂတေ ပဗ္ဗဇိတေ၊ န စ ကိဉ္စိ အဒမှသေ။|
    count |၃၉၇|
      block |အကမ္မကာမာ အလသာ၊ သာဒုကာမာ မဟဂ္ဃသာ။|
      block |အာလောပပိဏ္ဍဒာတာရော၊ ပဋိဂ္ဂဟေ ပရိဘာသိမှသေ။|
    count |၃၉၈|
      block |တေ ဃရာ တာ စ ဒာသိယော၊ တာနေဝါဘရဏာနိ နော။|
      block |တေ အညေ ပရိစာရေန္တိ၊ မယံ ဒုက္ခဿ ဘာဂိနော။|
    count |၃၉၉|
      block |ဝေဏီ ဝါ အဝညာ ဟောန္တိ၊ ရထကာရီ စ ဒုဗ္ဘိကာ။|
      block |စဏ္ဍာလီ ကပဏာ ဟောန္တိ၊ ကပ္ပကာ စ ပုနပ္ပုနံ။|
    count |၄၀၀|
      block |ယာနိ ယာနိ နိဟီနာနိ၊ ကုလာနိ ကပဏာနိ စ။|
      block |တေသု တေသွေဝ ဇာယန္တိ၊ ဧသာ မစ္ဆရိနော ဂတိ။|
    count |၄၀၁|
      block |ပုဗ္ဗေ စ ကတကလျာဏာ၊ ဒာယကာ ဝီတမစ္ဆရာ။|
      block |သဂ္ဂံ တေ ပရိပူရေန္တိ၊ ဩဘာသေန္တိ စ နန္ဒနံ။|
    count |၄၀၂|
      block |ဝေဇယန္တေ စ ပါသာဒေ၊ ရမိတွာ ကာမကာမိနော။|
      block |ဥစ္စာကုလေသု ဇာယန္တိ၊ သဘောဂေသု တတော စုတာ။|
    count |၄၀၃|
      block |ကူဋာဂါရေ စ ပါသာဒေ၊ ပလ္လင်္ကေ ဂေါနကတ္ထတေ။|
      block |ဗီဇိတင်္ဂါ မောရဟတ္ထေဟိ၊ ကုလေ ဇာတာ ယသဿိနော။|
    count |၄၀၄|
      block |အင်္ကတော အင်္ကံ ဂစ္ဆန္တိ၊ မာလဓာရီ အလင်္ကတာ။|
      block |ဓာတိယော ဥပတိဋ္ဌန္တိ၊ သာယံ ပါတံ သုခေသိနော။|
    count |၄၀၅|
      block |နယိဒံ အကတပုညာနံ၊ ကတပုညာနမေဝိဒံ။|
      block |အသောကံ နန္ဒနံ ရမ္မံ၊ တိဒသာနံ မဟာဝနံ။|
    count |၄၀၆|
      block |သုခံ အကတပုညာနံ၊ ဣဓ နတ္ထိ ပရတ္ထ စ။|
      block |သုခဉ္စ ကတပုညာနံ၊ ဣဓ စေဝ ပရတ္ထ စ။|
    count |၄၀၇|
      block |တေသံ သဟဗျကာမာနံ၊ ကတ္တဗ္ဗံ ကုသလံ ဗဟုံ။|
      block |ကတပုညာ ဟိ မောဒန္တိ၊ သဂ္ဂေ ဘောဂသမင်္ဂိနောတိ။|
    stand |အဘိဇ္ဇမာနပေတဝတ္ထု ပဌမံ။|
  block |၂။ သာဏဝါသီထေရပေတဝတ္ထု|
    count |၄၀၈|
      block |ကုဏ္ဍိနာဂရိယော ထေရော၊ သာဏဝါသိ နိဝါသိကော။|
      block |ပေါဋ္ဌပါဒောတိ နာမေန၊ သမဏော ဘာဝိတိန္ဒြိယော။|
    count |၄၀၉|
      block |တဿ မာတာ ပိတာ ဘာတာ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၄၁၀|
      block |တေ ဒုဂ္ဂတာ သူစိကဋ္ဋာ၊ ကိလန္တာ နဂ္ဂိနော ကိသာ။|
      block |ဥတ္တသန္တာ မဟတ္တာသာ၊ န ဒဿေန္တိ ကုရူရိနော။|
    count |၄၁၁|
      block |တဿ ဘာတာ ဝိတရိတွာ၊ နဂ္ဂေါ ဧကပထေကကော။|
      block |စတုကုဏ္ဍိကော ဘဝိတွာန၊ ထေရဿ ဒဿယီတုမံ။|
    count |၄၁၂|
      block |ထေရော စာမနသိကတွာ၊ တုဏှီဘူတော အတိက္ကမိ။|
      block |သော စ ဝိညာပယီ ထေရံ၊ ဘာတာ ပေတဂတော အဟံ။|
    count |၄၁၃|
      block |မာတာ ပိတာ စ တေ ဘန္တေ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၄၁၄|
      block |တေ ဒုဂ္ဂတာ သူစိကဋ္ဋာ၊ ကိလန္တာ နဂ္ဂိနော ကိသာ။|
      block |ဥတ္တသန္တာ မဟတ္တာသာ၊ န ဒဿေန္တိ ကုရူရိနော။|
    count |၄၁၅|
      block |အနုကမ္ပဿု ကာရုဏိကော၊ ဒတွာ အနွာဒိသာဟိ နော။|
      block |တဝ ဒိန္နေန ဒာနေန၊ ယာပေဿန္တိ ကုရူရိနောတိ။|
    count |၄၁၆|
      block |ထေရော စရိတွာ ပိဏ္ဍာယ၊ ဘိက္ခူ အညေ စ ဒွာဒသ။|
      block |ဧကဇ္ဈံ သန္နိပတိံသု၊ ဘတ္တဝိဿဂ္ဂကာရဏာ။|
    count |၄၁၇|
      block |ထေရော သဗ္ဗေဝ တေ အာဟ၊ ယထာလဒ္ဓံ ဒဒာထ မေ။|
      block |သင်္ဃဘတ္တံ ကရိဿာမိ၊ အနုကမ္ပါယ ဉာတိနံ။|
    count |၄၁၈|
      block |နိယျာဒယိံသု ထေရဿ၊ ထေရော သင်္ဃံ နိမန္တယိ။|
      block |ဒတွာ အနွာဒိသိ ထေရော၊ မာတု ပိတု စ ဘာတုနော။|
      block |ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။|
    count |၄၁၉|
      block |သမနန္တရာနုဒ္ဒိဋ္ဌေ၊ ဘောဇနံ ဥဒပဇ္ဇထ။|
      block |သုစိံ ပဏီတံ သမ္ပန္နံ၊ အနေကရသဗျဉ္ဇနံ။|
    count |၄၂၀|
      block |တတော ဥဒ္ဒဿယီ ဘာတာ၊ ဝဏ္ဏဝါ ဗလဝါ သုခီ။|
      block |ပဟူတံ ဘောဇနံ ဘန္တေ၊ ပဿ နဂ္ဂါမှသေ မယံ။|
      block |တထာ ဘန္တေ ပရက္ကမ၊ ယထာ ဝတ္ထံ လဘာမသေတိ။|
    count |၄၂၁|
      block |ထေရော သင်္ကာရကူဋမှာ၊ ဥစ္စိနိတွာန နန္တကေ။|
      block |ပိလောတိကံ ပဋံ ကတွာ၊ သင်္ဃေ စာတုဒ္ဒိသေ အဒာ။|
    count |၄၂၂|
      block |ဒတွာ အနွာဒိသီ ထေရော၊ မာတု ပိတု စ ဘာတုနော။|
      block |ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။|
    count |၄၂၃|
      block |သမနန္တရာနုဒ္ဒိဋ္ဌေ၊ ဝတ္ထာနိ ဥဒပဇ္ဇိသုံ။|
      block |တတော သုဝတ္ထဝသနော၊ ထေရဿ ဒဿယီတုမံ။|
    count |၄၂၄|
      block |ယာဝတာ နန္ဒရာဇဿ၊ ဝိဇိတသ္မိံ ပဋိစ္ဆဒာ။|
      block |တတော ဗဟုတရာ ဘန္တေ၊ ဝတ္ထာနစ္ဆာဒနာနိ နော။|
    count |၄၂၅|
      block |ကောသေယျကမ္ဗလီယာနိ၊ ခေါမ ကပ္ပါသိကာနိ စ။|
      block |ဝိပုလာ စ မဟဂ္ဃာ စ၊ တေပါကာသေဝလမ္ဗရေ။|
    count |၄၂၆|
      block |တေ မယံ ပရိဒဟာမ၊ ယံ ယံ ဟိ မနသော ပိယံ။|
      block |တထာ ဘန္တေ ပရက္ကမ၊ ယထာ ဂေဟံ လဘာမသေတိ။|
    count |၄၂၇|
      block |ထေရော ပဏ္ဏကုဋိံ ကတွာ၊ သင်္ဃေ စာတုဒ္ဒိသေ အဒာ။|
      block |ဒတွာ အနွာဒိသီ ထေရော၊ မာတု ပိတု စ ဘာတုနော။|
      block |ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။|
    count |၄၂၈|
      block |သမနန္တရာနုဒ္ဒိဋ္ဌေ၊ ဃရာနိ ဥဒပဇ္ဇိသုံ။|
      block |ကူဋာဂါရနိဝေသနာ၊ ဝိဘတ္တာ ဘာဂသော မိတာ။|
    count |၄၂၉|
      block |န မနုဿေသု ဤဒိသာ၊ ယာဒိသာ နော ဃရာ ဣဓ။|
      block |အပိ ဒိဗ္ဗေသု ယာဒိသာ၊ တာဒိသာ နော ဃရာ ဣဓ။|
    count |၄၃၀|
      block |ဒဒ္ဒလ္လမာနာ အာဘေန္တိ၊ သမန္တာ စတုရော ဒိသာ။|
      block |တထာ ဘန္တေ ပရက္ကမ၊ ယထာ ပါနီယံ လဘာမသေတိ။|
    count |၄၃၁|
      block |ထေရော ကရဏံ ပူရေတွာ၊ သင်္ဃေ စာတုဒ္ဒိသေ အဒာ။|
      block |ဒတွာ အနွာဒိသီ ထေရော၊ မာတု ပိတု စ ဘာတုနော။|
      block |ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။|
    count |၄၃၂|
      block |သမနန္တရာနုဒ္ဒိဋ္ဌေ၊ ပါနီယံ ဥဒပဇ္ဇထ။|
      block |ဂမ္ဘီရာ စတုရဿာ စ၊ ပေါက္ခရညော သုနိမ္မိတာ။|
    count |၄၃၃|
      block |သီတောဒိကာ သုပ္ပတိတ္ထာ၊ သီတာ အပ္ပဋိဂန္ဓိယာ။|
      block |ပဒုမုပ္ပလသဉ္ဆန္နာ၊ ဝါရိကိဉ္ဇက္ခပူရိတာ။|
    count |၄၃၄|
      block |တတ္ထ နှတွာ ပိဝိတွာ စ၊ ထေရဿ ပဋိဒဿယုံ။|
      block |ပဟူတံ ပါနီယံ ဘန္တေ၊ ပါဒာ ဒုက္ခါ ဖလန္တိ နော။|
    count |၄၃၅|
      block |အာဟိဏ္ဍမာနာ ခဉ္ဇာမ၊ သက္ခရေ ကုသကဏ္ဋကေ။|
      block |တထာ ဘန္တေ ပရက္ကမ၊ ယထာ ယာနံ လဘာမသေတိ။|
    count |၄၃၆|
      block |ထေရော သိပါဋိကံ လဒ္ဓါ၊ သင်္ဃေ စာတုဒ္ဒိသေ အဒာ။|
      block |ဒတွာ အနွာဒိသီ ထေရော၊ မာတု ပိတု စ ဘာတုနော။|
      block |ဣဒံ မေ ဉာတီနံ ဟောတု၊ သုခိတာ ဟောန္တု ဉာတယော။|
    count |၄၃၇|
      block |သမနန္တရာနုဒ္ဒိဋ္ဌေ၊ ပေတာ ရထေန မာဂမုံ။|
      block |အနုကမ္ပိတမှ ဘဒန္တေ၊ ဘတ္တေနစ္ဆာဒနေန စ။|
    count |၄၃၈|
      block |ဃရေန ပါနီယဒာနေန၊ ယာနဒာနေန စူဘယံ။|
      block |မုနိံ ကာရုဏိကံ လောကေ၊ ဘန္တေ ဝန္ဒိတုမာဂတာတိ။|
    stand |သာဏဝါသီထေရပေတဝတ္ထု ဒုတိယံ။|
  block |၃။ ရထကာရပေတိဝတ္ထု|
    count |၄၃၉|
      block |ဝေဠုရိယထမ္ဘံ ရုစိရံ ပဘဿရံ၊ ဝိမာနမာရုယှ အနေကစိတ္တံ။|
      block |တတ္ထစ္ဆသိ ဒေဝိ မဟာနုဘာဝေ၊ ပထဒ္ဓနိ ပန္နရသေဝ စန္ဒော။|
    count |၄၄၀|
      block |ဝဏ္ဏော စ တေ ကနကဿ သန္နိဘော၊ ဥတ္တတ္တရူပေါ ဘုသ ဒဿနေယျော။|
      block |ပလ္လင်္ကသေဋ္ဌေ အတုလေ နိသိန္နာ၊ ဧကာ တုဝံ နတ္ထိ စ တုယှ သာမိကော။|
    count |၄၄၁|
      block |ဣမာ စ တေ ပေါက္ခရဏီ သမန္တာ၊ ပဟူတမလျာ ဗဟုပုဏ္ဍရီကာ။|
      block |သုဝဏ္ဏစုဏ္ဏေဟိ သမန္တမောတ္ထတာ၊ န တတ္ထ ပင်္ကော ပဏကော စ ဝိဇ္ဇတိ။|
    count |၄၄၂|
      block |ဟံသာ စိမေ ဒဿနီယာ မနောရမာ၊ ဥဒကသ္မိမနုပရိယန္တိ သဗ္ဗဒာ။|
      block |သမယျ ဝဂ္ဂူပနဒန္တိ သဗ္ဗေ၊ ဗိန္ဒုဿရာ ဒုန္ဒုဘီနံဝ ဃောသော။|
    count |၄၄၃|
      block |ဒဒ္ဒလ္လမာနာ ယသသာ ယသဿိနီ၊ နာဝါယ စ တွံ အဝလမ္ဗ တိဋ္ဌသိ။|
      block |အာဠာရပမှေ ဟသိတေ ပိယံဝဒေ၊ သဗ္ဗင်္ဂကလျာဏိ ဘုသံ ဝိရောစသိ။|
    count |၄၄၄|
      block |ဣဒံ ဝိမာနံ ဝိရဇံ သမေ ဌိတံ၊ ဥယျာနဝန္တံ ရတိနန္ဒိဝဍ္ဎနံ။|
      block |ဣစ္ဆာမဟံ နာရိ အနောမဒဿနေ၊ တယာ သဟ နန္ဒနေ ဣဓ မောဒိတုန္တိ။|
    count |၄၄၅|
      block |ကရောဟိ ကမ္မံ ဣဓ ဝေဒနီယံ၊ စိတ္တဉ္စ တေ ဣဓ နိဟိတံ ဘဝတု။|
      block |ကတွာန ကမ္မံ ဣဓ ဝေဒနီယံ၊ ဧဝံ မမံ လစ္ဆသိ ကာမကာမိနိန္တိ။|
    count |၄၄၆|
      block |သာဓူတိ သော တဿာ ပဋိဿုဏိတွာ၊ အကာသိ ကမ္မံ တဟိံ ဝေဒနီယံ။|
      block |ကတွာန ကမ္မံ တဟိံ ဝေဒနီယံ၊ ဥပပဇ္ဇိ သော မာဏဝေါ တဿာ သဟဗျတန္တိ။|
    stand |ရထကာရပေတိဝတ္ထု တတိယံ။|
    stand |ဘာဏဝါရံ ဒုတိယံ နိဋ္ဌိတံ။|
  block |၄။ ဘုသပေတဝတ္ထု|
    count |၄၄၇|
      block |ဘုသာနိ ဧကော သာလိံ ပုနာပရော၊ အယဉ္စ နာရီ သကမံသလောဟိတံ။|
      block |တုဝဉ္စ ဂူထံ အသုစိံ အကန္တံ၊ ပရိဘုဉ္ဇသိ ကိဿ အယံ ဝိပါကောတိ။|
    count |၄၄၈|
      block |အယံ ပုရေ မာတရံ ဟိံသတိ၊ အယံ ပန ကူဋဝါဏိဇော။|
      block |အယံ မံသာနိ ခါဒိတွာ၊ မုသာဝါဒေန ဝဉ္စေတိ။|
    count |၄၄၉|
      block |အဟံ မနုဿေသု မနုဿဘူတာ၊ အဂါရိနီ သဗ္ဗကုလဿ ဣဿရာ။|
      block |သန္တေသု ပရိဂုဟာမိ၊ မာ စ ကိဉ္စိ ဣတော အဒံ။|
    count |၄၅၀|
      block |မုသာဝါဒေန ဆာဒေမိ၊ နတ္ထိ ဧတံ မမ ဂေဟေ။|
      block |သစေ သန္တံ နိဂုဟာမိ၊ ဂူထော မေ ဟောတု ဘောဇနံ။|
    count |၄၅၁|
      block |တဿ ကမ္မဿ ဝိပါကေန၊ မုသာဝါဒဿ စူဘယံ။|
      block |သုဂန္ဓံ သာလိနော ဘတ္တံ၊ ဂူထံ မေ ပရိဝတ္တတိ။|
    count |၄၅၂|
      block |အဝဉ္ဈာနိ စ ကမ္မာနိ၊ န ဟိ ကမ္မံ ဝိနဿတိ။|
      block |ဒုဂ္ဂန္ဓံ ကိမိနံ မီဠံ၊ ဘုဉ္ဇာမိ စ ပိဝါမိ စာတိ။|
    stand |ဘုသပေတဝတ္ထု စတုတ္ထံ။|
  block |၅။ ကုမာရပေတဝတ္ထု|
    count |၄၅၃|
      block |အစ္ဆေရရူပံ သုဂတဿ ဉာဏံ၊ သတ္ထာ ယထာ ပုဂ္ဂလံ ဗျာကာသိ။|
      block |ဥဿန္နပုညာပိ ဘဝန္တိ ဟေကေ၊ ပရိတ္တပုညာပိ ဘဝန္တိ ဟေကေ။|
    count |၄၅၄|
      block |အယံ ကုမာရော သီဝထိကာယ ဆဍ္ဍိတော၊ အင်္ဂုဋ္ဌသ္နေဟေန ယာပေတိ ရတ္တိံ။|
      block |န ယက္ခဘူတာ န သရီသပါ ဝါ၊ ဝိဟေဌယေယျုံ ကတပုညံ ကုမာရံ။|
    count |၄၅၅|
      block |သုနခါပိမဿ ပလိဟိံသု ပါဒေ၊ ဓင်္ကာ သိင်္ဂါလာ ပရိဝတ္တယန္တိ။|
      block |ဂဗ္ဘာသယံ ပက္ခိဂဏာ ဟရန္တိ၊ ကာကာ ပန အက္ခိမလံ ဟရန္တိ။|
    count |၄၅၆|
      block |နယိမဿ ရက္ခံ ဝိဒဟိံသု ကေစိ၊ န ဩသဓံ သာသပဓူပနံ ဝါ။|
      block |နက္ခတ္တယောဂမ္ပိ န အဂ္ဂဟေသုံ၊ န သဗ္ဗဓညာနိပိ အာကိရိံသု။|
    count |၄၅၇|
      block |ဧတာဒိသံ ဥတ္တမကိစ္ဆပတ္တံ၊ ရတ္တာဘတံ သီဝထိကာယ ဆဍ္ဍိတံ။|
      block |နောနီတပိဏ္ဍံဝ ပဝေဓမာနံ၊ သသံသယံ ဇီဝိတသာဝသေသံ။|
    count |၄၅၈|
      block |တမဒ္ဒသာ ဒေဝမနုဿပူဇိတော၊ ဒိသွာ စ တံ ဗျာကရိ ဘူရိပညော။|
      block |အယံ ကုမာရော နဂရဿိမဿ၊ အဂ္ဂကုလိကော ဘဝိဿတိ ဘောဂတော စ။|
    count |၄၅၉|
      block |ကိဿ ဝတံ ကိံ ပန ဗြဟ္မစရိယံ၊ ကိဿ သုစိဏ္ဏဿ အယံ ဝိပါကော။|
      block |ဧတာဒိသံ ဗျသနံ ပါပုဏိတွာ၊ တံ တာဒိသံ ပစ္စနုဘောဿတိဒ္ဓိန္တိ။|
    count |၄၆၀|
      block |ဗုဒ္ဓပမုခဿ ဘိက္ခုသင်္ဃဿ၊ ပူဇံ အကာသိ ဇနတာ ဥဠာရံ။|
      block |တတြဿ စိတ္တဿဟု အညထတ္တံ၊ ဝါစံ အဘာသိ ဖရုသံ အသဗ္ဘံ။|
    count |၄၆၁|
      block |သော တံ ဝိတက္ကံ ပဝိနောဒယိတွာ၊ ပီတိံ ပသာဒံ ပဋိလဒ္ဓါ ပစ္ဆာ။|
      block |တထာဂတံ ဇေတဝနေ ဝသန္တံ၊ ယာဂုယာ ဥပဋ္ဌာသိ သတ္တရတ္တံ။|
    count |၄၆၂|
      block |တဿ ဝတံ တံ ပန ဗြဟ္မစရိယံ၊ တဿ သုစိဏ္ဏဿ အယံ ဝိပါကော။|
      block |ဧတာဒိသံ ဗျသနံ ပါပုဏိတွာ၊ တံ တာဒိသံ ပစ္စနုဘောဿတိဒ္ဓိံ။|
    count |၄၆၃|
      block |ဌတွာန သော ဝဿသတံ ဣဓေဝ၊ သဗ္ဗေဟိ ကာမေဟိ သမင်္ဂိဘူတော။|
      block |ကာယဿ ဘေဒာ အဘိသမ္ပရာယံ၊ သဟဗျတံ ဂစ္ဆတိ ဝါသဝဿာတိ။|
    stand |ကုမာရပေတဝတ္ထု ပဉ္စမံ။|
  block |၆။ သေရိဏီပေတဝတ္ထု|
    count |၄၆၄|
      block |နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။|
      block |ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသီတိ။|
    count |၄၆၅|
      block |အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာတိ။|
    count |၄၆၆|
      block |ကိံ နု ကာယေန ဝါစာယ၊ မနသာ ကုက္ကဋံ ကတံ။|
      block |ကိဿ ကမ္မဝိပါကေန၊ ပေတလောကံ ဣတော ဂတာတိ။|
    count |၄၆၇|
      block |အနာဝဋေသု တိတ္ထေသု၊ ဝိစိနိံ အဍ္ဎမာသကံ။|
      block |သန္တေသု ဒေယျဓမ္မေသု၊ ဒီပံ နာကာသိမတ္တနော။|
    count |၄၆၈|
      block |နဒိံ ဥပေမိ တသိတာ၊ ရိတ္တကာ ပရိဝတ္တတိ။|
      block |ဆာယံ ဥပေမိ ဥဏှေသု၊ အာတပေါ ပရိဝတ္တတိ။|
    count |၄၆၉|
      block |အဂ္ဂိဝဏ္ဏော စ မေ ဝါတော၊ ဍဟန္တော ဥပဝါယတိ။|
      block |ဧတဉ္စ ဘန္တေ အရဟာမိ၊ အညဉ္စ ပါပကံ တတော။|
    count |၄၇၀|
      block |ဂန္တွာန ဟတ္ထိနိံ ပုရံ၊ ဝဇ္ဇေသိ မယှ မာတရံ။|
      block |ဓီတာ စ တေ မယာ ဒိဋ္ဌာ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၄၇၁|
      block |အတ္ထိ မေ ဧတ္ထ နိက္ခိတ္တံ၊ အနက္ခါတဉ္စ တံ မယာ။|
      block |စတ္တာရိသတသဟဿာနိ၊ ပလ္လင်္ကဿ စ ဟေဋ္ဌတော။|
    count |၄၇၂|
      block |တတော မေ ဒာနံ ဒဒတု၊ တဿာ စ ဟောတု ဇီဝိကာ။|
      block |ဒာနံ ဒတွာ စ မေ မာတာ၊ ဒက္ခိဏံ အနုဒိစ္ဆတု။|
      block |တဒာဟံ သုခိတာ ဟေဿံ၊ သဗ္ဗကာမသမိဒ္ဓိနီတိ။|
    count |၄၇၃|
      block |သာဓူတိ သော ပဋိဿုတွာ၊ ဂန္တွာန ဟတ္ထိနိံ ပုရံ။|
      block |ဓီတာ စ တေ မယာ ဒိဋ္ဌာ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    block |အဝေါစ တဿာ မာတရံ|
    count |၄၇၄|
      block |သာ မံ တတ္ထ သမာဒပေသိ၊ ဝဇ္ဇေသိ မယှ မာတရံ။|
      block |ဓီတာ စ တေ မယာ ဒိဋ္ဌာ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၄၇၅|
      block |အတ္ထိ စ မေ ဧတ္ထ နိက္ခိတ္တံ၊ အနက္ခါတဉ္စ တံ မယာ။|
      block |စတ္တာရိသတသဟဿာနိ၊ ပလ္လင်္ကဿ စ ဟေဋ္ဌတော။|
    count |၄၇၆|
      block |တတော မေ ဒာနံ ဒဒတု၊ တဿာ စ ဟောတု ဇီဝိကာ။|
      block |ဒာနံ ဒတွာ စ မေ မာတာ၊ ဒက္ခိဏံ အနုဒိစ္ဆတု။|
      block |တဒာ သာ သုခိတာ ဟေဿံ၊ သဗ္ဗကာမသမိဒ္ဓိနီတိ။|
    count |၄၇၇|
      block |တတော ဟိ သာ ဒာနမဒာ၊ တဿာ ဒက္ခိဏမာဒိသီ။|
      block |ပေတီ စ သုခိတာ အာသိ၊ တဿာ စာသိ သုဇီဝိကာတိ။|
    stand |သေရိဏီပေတဝတ္ထု ဆဋ္ဌံ။|
  block |၇။ မိဂလုဒ္ဒကပေတဝတ္ထု|
    count |၄၇၈|
      block |နရနာရိပုရက္ခတော ယုဝါ၊ ရဇနီယေဟိ ကာမဂုဏေဟိ သောဘသိ။|
      block |ဒိဝသံ အနုဘောသိ ကာရဏံ၊ ကိမကာသိ ပုရိမာယ ဇာတိယာတိ။|
    count |၄၇၉|
      block |အဟံ ရာဇဂဟေ ရမ္မေ၊ ရမဏီယေ ဂိရိဗ္ဗဇေ။|
      block |မိဂလုဒ္ဒော ပုရေ အာသိံ၊ လောဟိတပါဏိ ဒာရုဏော။|
    count |၄၈၀|
      block |အဝိရောဓကရေသု ပါဏိသု၊ ပုထုသတ္တေသု ပဒုဋ္ဌမာနသော။|
      block |ဝိစရိံ အတိဒာရုဏော သဒာ၊ ပရဟိံသာယ ရတော အသညတော။|
    count |၄၈၁|
      block |တဿ မေ သဟာယော သုဟဒယော၊ သဒ္ဓေါ အာသိ ဥပါသကော။|
      block |သောပိ မံ အနုကမ္ပန္တော၊ နိဝါရေသိ ပုနပ္ပုနံ။|
    count |၄၈၂|
      block |မာကာသိ ပါပကံ ကမ္မံ၊ မာ တာတ ဒုဂ္ဂတိံ အဂါ။|
      block |သစေ ဣစ္ဆသိ ပေစ္စ သုခံ၊ ဝိရမ ပါဏဝဓာ အသံယမာ။|
    count |၄၈၃|
      block |တဿာဟံ ဝစနံ သုတွာ၊ သုခကာမဿ ဟိတာနုကမ္ပိနော။|
      block |နာကာသိံ သကလာနုသာသနိံ၊ စိရပါပါဘိရတော အဗုဒ္ဓိမာ။|
    count |၄၈၄|
      block |သော မံ ပုန ဘူရိသုမေဓသော၊ အနုကမ္ပါယ သံယမေ နိဝေသယိ။|
      block |သစေ ဒိဝါ ဟနသိ ပါဏိနော၊ အထ တေ ရတ္တိံ ဘဝတု သံယမော။|
    count |၄၈၅|
      block |သွာဟံ ဒိဝါ ဟနိတွာ ပါဏိနော၊ ဝိရတော ရတ္တိမဟောသိ သညတော။|
      block |ရတ္တာဟံ ပရိစာရေမိ၊ ဒိဝါ ခဇ္ဇာမိ ဒုဂ္ဂတော။|
    count |၄၈၆|
      block |တဿ ကမ္မဿ ကုသလဿ၊ အနုဘောမိ ရတ္တိံ အမာနုသိံ။|
      block |ဒိဝါ ပဋိဟတာဝ ကုက္ကုရာ၊ ဥပဓာဝန္တိ သမန္တာ ခါဒိတုံ။|
    count |၄၈၇|
      block |ယေ စ တေ သတတာနုယောဂိနော၊ ဓုဝံ ပယုတ္တာ သုဂတဿ သာသနေ။|
      block |မညာမိ တေ အမတမေဝ ကေဝလံ၊ အဓိဂစ္ဆန္တိ ပဒံ အသင်္ခတန္တိ။|
    stand |မိဂလုဒ္ဒကပေတဝတ္ထု သတ္တမံ။|
  block |၈။ ဒုတိယမိဂလုဒ္ဒကပေတဝတ္ထု|
    count |၄၈၈|
      block |ကူဋာဂါရေ စ ပါသာဒေ၊ ပလ္လင်္ကေ ဂေါနကတ္ထတေ။|
      block |ပဉ္စင်္ဂိကေန တုရိယေန၊ ရမသိ သုပ္ပဝါဒိတေ။|
    count |၄၈၉|
      block |တတော ရတျာ ဝိဝသာနေ၊ သူရိယုဂ္ဂမနံ ပတိ။|
      block |အပဝိဒ္ဓေါ သုသာနသ္မိံ၊ ဗဟုဒုက္ခံ နိဂစ္ဆသိ။|
    count |၄၉၀|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသိ။|
    count |၄၉၁|
      block |အဟံ ရာဇဂဟေ ရမ္မေ၊ ရမဏီယေ ဂိရိဗ္ဗဇေ။|
      block |မိဂလုဒ္ဒော ပုရေ အာသိံ၊ လုဒ္ဒော စာသိမသညတော။|
    count |၄၉၂|
      block |တဿ မေ သဟာယော သုဟဒယော၊ သဒ္ဓေါ အာသိ ဥပါသကော။|
      block |တဿ ကုလုပကော ဘိက္ခု၊ အာသိ ဂေါတမသာဝကော။|
      block |သောပိ မံ အနုကမ္ပန္တော၊ နိဝါရေသိ ပုနပ္ပုနံ။|
    count |၄၉၃|
      block |မာကာသိ ပါပကံ ကမ္မံ၊ မာ တာတ ဒုဂ္ဂတိံ အဂါ။|
      block |သစေ ဣစ္ဆသိ ပေစ္စ သုခံ၊ ဝိရမ ပါဏဝဓာ အသံယမာ။|
    count |၄၉၄|
      block |တဿာဟံ ဝစနံ သုတွာ၊ သုခကာမဿ ဟိတာနုကမ္ပိနော။|
      block |နာကာသိံ သကလာနုသာသနိံ၊ စိရပါပါဘိရတော အဗုဒ္ဓိမာ။|
    count |၄၉၅|
      block |သော မံ ပုန ဘူရိသုမေဓသော၊ အနုကမ္ပါယ သံယမေ နိဝေသယိ။|
      block |သစေ ဒိဝါ ဟနသိ ပါဏိနော၊ အထ တေ ရတ္တိံ ဘဝတု သံယမော။|
    count |၄၉၆|
      block |သွာဟံ ဒိဝါ ဟနိတွာ ပါဏိနော၊ ဝိရတော ရတ္တိမဟောသိ သညတော။|
      block |ရတ္တာဟံ ပရိစာရေမိ၊ ဒိဝါ ခဇ္ဇာမိ ဒုဂ္ဂတော။|
    count |၄၉၇|
      block |တဿ ကမ္မဿ ကုသလဿ၊ အနုဘောမိ ရတ္တိံ အမာနုသိံ။|
      block |ဒိဝါ ပဋိဟတာဝ ကုက္ကုရာ၊ ဥပဓာဝန္တိ သမန္တာ ခါဒိတုံ။|
    count |၄၉၈|
      block |ယေ စ တေ သတတာနုယောဂိနော၊ ဓုဝံ ပယုတ္တာ သုဂတဿ သာသနေ။|
      block |မညာမိ တေ အမတမေဝ ကေဝလံ၊ အဓိဂစ္ဆန္တိ ပဒံ အသင်္ခတန္တိ။|
    stand |ဒုတိယမိဂလုဒ္ဒကပေတဝတ္ထု အဋ္ဌမံ။|
  block |၉။ ကူဋဝိနိစ္ဆယိကပေတဝတ္ထု|
    count |၄၉၉|
      block |မာလီ ကိရိဋီ ကာယူရီ၊ ဂတ္တာ တေ စန္ဒနုဿဒာ။|
      block |ပသန္နမုခဝဏ္ဏောသိ၊ သူရိယဝဏ္ဏောဝ သောဘသိ။|
    count |၅၀၀|
      block |အမာနုသာ ပါရိသဇ္ဇာ၊ ယေ တေမေ ပရိစာရကာ။|
      block |ဒသ ကညာသဟဿာနိ၊ ယာ တေမာ ပရိစာရိကာ။|
      block |တာ ကမ္ဗုကာယူရဓရာ၊ ကဉ္စနာဝေဠဘူသိတာ။|
    count |၅၀၁|
      block |မဟာနုဘာဝေါသိ တုဝံ၊ လောမဟံသနရူပဝါ။|
      block |ပိဋ္ဌိမံသာနိ အတ္တနော၊ သာမံ ဥက္ကစ္စ ခါဒသိ။|
    count |၅၀၂|
      block |ကိံ နု ကာယေန ဝါစာယ၊ မနသာ ဒုက္ကုဋံ ကတံ။|
      block |ကိဿ ကမ္မဝိပါကေန၊ ပိဋ္ဌိမံသာနိ အတ္တနော။|
      block |သာမံ ဥက္ကစ္စ ခါဒသီတိ။|
    count |၅၀၃|
      block |အတ္တနောဟံ အနတ္ထာယ၊ ဇီဝလောကေ အစာရိသံ။|
      block |ပေသုညမုသာဝါဒေန၊ နိကတိဝဉ္စနာယ စ။|
    count |၅၀၄|
      block |တတ္ထာဟံ ပရိသံ ဂန္တွာ၊ သစ္စကာလေ ဥပဋ္ဌိတေ။|
      block |အတ္ထံ ဓမ္မံ နိရာကတွာ၊ အဓမ္မမနုဝတ္တိသံ။|
    count |၅၀၅|
      block |ဧဝံ သော ခါဒတတ္တာနံ၊ ယော ဟောတိ ပိဋ္ဌိမံသိကော။|
      block |ယထာဟံ အဇ္ဇ ခါဒာမိ၊ ပိဋ္ဌိမံသာနိ အတ္တနော။|
    count |၅၀၆|
      block |တယိဒံ တယာ နာရဒ သာမံ ဒိဋ္ဌံ၊ အနုကမ္ပကာ ယေ ကုသလာ ဝဒေယျုံ။|
      block |မာ ပေသုဏံ မာ စ မုသာ အဘာဏိ၊ မာ ခေါသိ ပိဋ္ဌိမံသိကော တုဝန္တိ။|
    stand |ကူဋဝိနိစ္ဆယိကပေတဝတ္ထု နဝမံ။|
  block |၁၀။ ဓာတုဝိဝဏ္ဏပေတဝတ္ထု|
    count |၅၀၇|
      block |အန္တလိက္ခသ္မိံ တိဋ္ဌန္တော၊ ဒုဂ္ဂန္ဓော ပူတိ ဝါယသိ။|
      block |မုခဉ္စ တေ ကိမယော ပူတိဂန္ဓံ၊ ခါဒန္တိ ကိံ ကမ္မမကာသိ ပုဗ္ဗေ။|
    count |၅၀၈|
      block |တတော သတ္ထံ ဂဟေတွာန၊ ဩက္ကန္တန္တိ ပုနပ္ပုနံ။|
      block |ခါရေန ပရိပ္ဖောသိတွာ၊ ဩက္ကန္တန္တိ ပုနပ္ပုနံ။|
    count |၅၀၉|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသီတိ။|
    count |၅၁၀|
      block |အဟံ ရာဇဂဟေ ရမ္မေ၊ ရမဏီယေ ဂိရိဗ္ဗဇေ။|
      block |ဣဿရော ဓနဓညဿ၊ သုပဟူတဿ မာရိသ။|
    count |၅၁၁|
      block |တဿာယံ မေ ဘရိယာ စ၊ ဓီတာ စ သုဏိသာ စ မေ။|
      block |တာ မာလံ ဥပ္ပလဉ္စာပိ၊ ပစ္စဂ္ဃဉ္စ ဝိလေပနံ။|
      block |ထူပံ ဟရန္တိယော ဝါရေသိံ၊ တံ ပါပံ ပကတံ မယာ။|
    count |၅၁၂|
      block |ဆဠာသီတိသဟဿာနိ၊ မယံ ပစ္စတ္တဝေဒနာ။|
      block |ထူပပူဇံ ဝိဝဏ္ဏေတွာ၊ ပစ္စာမ နိရယေ ဘုသံ။|
    count |၅၁၃|
      block |ယေ စ ခေါ ထူပပူဇာယ၊ ဝတ္တန္တေ အရဟတော မဟေ။|
      block |အာဒီနဝံ ပကာသေန္တိ၊ ဝိဝေစယေထ နေ တတော။|
    count |၅၁၄|
      block |ဣမာ စ ပဿ အာယန္တိယော၊ မာလဓာရီ အလင်္ကတာ။|
      block |မာလာဝိပါကံနုဘောန္တိယော၊ သမိဒ္ဓါ စ တာ ယသဿိနိယော။|
    count |၅၁၅|
      block |တဉ္စ ဒိသွာန အစ္ဆေရံ၊ အဗ္ဘုတံ လောမဟံသနံ။|
      block |နမော ကရောန္တိ သပ္ပညာ၊ ဝန္ဒန္တိ တံ မဟာမုနိံ။|
    count |၅၁၆|
      block |သောဟံ နူန ဣတော ဂန္တွာ၊ ယောနိံ လဒ္ဓါန မာနုသိံ။|
      block |ထူပပူဇံ ကရိဿာမိ၊ အပ္ပမတ္တော ပုနပ္ပုနန္တိ။|
      block |အဘိဇ္ဇမာနော ကုဏ္ဍိယော၊ ရထကာရီ ဘုသေန စ။|
      block |ကုမာရော ဂဏိကာ စေဝ၊ ဒွေ လုဒ္ဒာ ပိဋ္ဌိပူဇနာ။|
      block |ဝဂ္ဂေါ တေန ပဝုစ္စတီတိ။|
    stand |ဓာတုဝိဝဏ္ဏပေတဝတ္ထု ဒသမံ။ စူဠဝဂ္ဂေါ တတိယော နိဋ္ဌိတော။|
    block |တဿုဒ္ဒာနံ|
