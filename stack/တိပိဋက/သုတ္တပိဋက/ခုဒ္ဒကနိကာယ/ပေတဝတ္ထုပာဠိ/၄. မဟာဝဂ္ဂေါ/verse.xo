block |၄။ မဟာဝဂ္ဂေါ|
  block |၁။ အမ္ဗသက္ကရပေတဝတ္ထု|
    count |၅၁၇|
      block |ဝေသာလီ နာမ နဂရတ္ထိ ဝဇ္ဇီနံ၊ တတ္ထ အဟု လိစ္ဆဝိ အမ္ဗသက္ကရော။|
      block |ဒိသွာန ပေတံ နဂရဿ ဗာဟိရံ၊ တတ္ထေဝ ပုစ္ဆိတ္ထ တံ ကာရဏတ္ထိကော။|
    count |၅၁၈|
      block |သေယျာ နိသဇ္ဇာ နယိမဿ အတ္ထိ၊ အဘိက္ကမော နတ္ထိ ပဋိက္ကမော စ။|
      block |အသိတပီတခါယိတဝတ္ထဘောဂါ၊ ပရိစာရိကာ သာပိ ဣမဿ နတ္ထိ။|
    count |၅၁၉|
      block |ယေ ဉာတကာ ဒိဋ္ဌသုတာ သုဟဇ္ဇာ၊ အနုကမ္ပကာ ယဿ အဟေသုံ ပုဗ္ဗေ။|
      block |ဒဋ္ဌုမ္ပိ တေ ဒာနိ န တံ လဘန္တိ၊ ဝိရာဇိတတ္တော ဟိ ဇနေန တေန။|
    count |၅၂၀|
      block |န ဩဂ္ဂတတ္တဿ ဘဝန္တိ မိတ္တာ၊ ဇဟန္တိ မိတ္တာ ဝိကလံ ဝိဒိတွာ။|
      block |အတ္ထဉ္စ ဒိသွာ ပရိဝါရယန္တိ၊ ဗဟူ မိတ္တာ ဥဂ္ဂတတ္တဿ ဟောန္တိ။|
    count |၅၂၁|
      block |နိဟီနတ္တော သဗ္ဗဘောဂေဟိ ကိစ္ဆော၊ သမ္မက္ခိတော သမ္ပရိဘိန္နဂတ္တော။|
      block |ဥဿာဝဗိန္ဒူဝ ပလိမ္ပမာနော၊ အဇ္ဇ သုဝေ ဇီဝိတဿူပရောဓော။|
    count |၅၂၂|
      block |ဧတာဒိသံ ဥတ္တမကိစ္ဆပ္ပတ္တံ၊ ဥတ္တာသိတံ ပုစိမန္ဒဿ သူလေ။|
      block |အထ တွံ ကေန ဝဏ္ဏေန ဝဒေသိ ယက္ခ၊ ဇီဝ ဘော ဇီဝိတမေဝ သေယျောတိ။|
    count |၅၂၃|
      block |သာလောဟိတော ဧသ အဟောသိ မယှံ၊ အဟံ သရာမိ ပုရိမာယ ဇာတိယာ။|
      block |ဒိသွာ စ မေ ကာရုညမဟောသိ ရာဇ၊ မာ ပါပဓမ္မော နိရယံ ပတာယံ။|
    count |၅၂၄|
      block |ဣတော စုတော လိစ္ဆဝိ ဧသ ပေါသော၊ သတ္တုဿဒံ နိရယံ ဃောရရူပံ။|
      block |ဥပပဇ္ဇတိ ဒုက္ကဋကမ္မကာရီ၊ မဟာဘိတာပံ ကဋုကံ ဘယာနကံ။|
    count |၅၂၅|
      block |အနေကဘာဂေန ဂုဏေန သေယျော၊ အယမေဝ သူလော နိရယေန တေန။|
      block |ဧကန္တဒုက္ခံ ကဋုကံ ဘယာနကံ၊ ဧကန္တတိဗ္ဗံ နိရယံ ပတာယံ။|
    count |၅၂၆|
      block |ဣဒဉ္စ သုတွာ ဝစနံ မမေသော၊ ဒုက္ခူပနီတော ဝိဇဟေယျ ပါဏံ။|
      block |တသ္မာ အဟံ သန္တိကေ န ဘဏာမိ၊ မာ မေ ကတော ဇီဝိတဿူပရောဓော။|
    count |၅၂၇|
      block |အညာတော ဧသော ပုရိသဿ အတ္ထော၊ အညမ္ပိ ဣစ္ဆာမသေ ပုစ္ဆိတုံ တုဝံ။|
      block |ဩကာသကမ္မံ သစေ နော ကရောသိ၊ ပုစ္ဆာမ တံ နော န စ ကုဇ္ဈိတဗ္ဗန္တိ။|
    count |၅၂၈|
      block |အဒ္ဓါ ပဋိညာ မေ တဒာ အဟု၊ နာစိက္ခနာ အပ္ပသန္နဿ ဟောတိ။|
      block |အကာမာ သဒ္ဓေယျဝစောတိ ကတွာ၊ ပုစ္ဆဿု မံ ကာမံ ယထာ ဝိသယှန္တိ။|
    count |၅၂၉|
      block |ယံ ကိဉ္စဟံ စက္ခုနာ ပဿိဿာမိ၊ သဗ္ဗမ္ပိ တာဟံ အဘိသဒ္ဒဟေယျံ။|
      block |ဒိသွာဝ တံ နောပိ စေ သဒ္ဒဟေယျံ၊ ကရေယျာသိ မေ ယက္ခ နိယဿကမ္မန္တိ။|
    count |၅၃၀|
      block |သစ္စပ္ပဋိညာ တဝ မေသာ ဟောတု၊ သုတွာန ဓမ္မံ လဘ သုပ္ပသာဒံ။|
      block |အညတ္ထိကော နော စ ပဒုဋ္ဌစိတ္တော၊ ယံ တေ သုတံ အသုတဉ္စာပိ ဓမ္မံ။|
      block |သဗ္ဗမ္ပိ အက္ခိဿံ ယထာ ပဇာနန္တိ။|
    count |၅၃၁|
      block |သေတေန အဿေန အလင်္ကတေန၊ ဥပယာသိ သူလာဝုတကဿ သန္တိကေ။|
      block |ယာနံ ဣဒံ အဗ္ဘုတံ ဒဿနေယျံ၊ ကိဿေတံ ကမ္မဿ အယံ ဝိပါကောတိ။|
    count |၅၃၂|
      block |ဝေသာလိယာ နဂရဿ မဇ္ဈေ၊ စိက္ခလ္လမဂ္ဂေ နရကံ အဟောသိ။|
      block |ဂေါသီသမေကာဟံ ပသန္နစိတ္တော၊ သေတံ ဂဟေတွာ နရကသ္မိံ နိက္ခိပိံ။|
    count |၅၃၃|
      block |ဧတသ္မိံ ပါဒာနိ ပတိဋ္ဌပေတွာ၊ မယဉ္စ အညေ စ အတိက္ကမိမှာ။|
      block |ယာနံ ဣဒံ အဗ္ဘုတံ ဒဿနေယျံ၊ တဿေဝ ကမ္မဿ အယံ ဝိပါကောတိ။|
    count |၅၃၄|
      block |ဝဏ္ဏော စ တေ သဗ္ဗဒိသာ ပဘာသတိ၊ ဂန္ဓော စ တေ သဗ္ဗဒိသာ ပဝါယတိ။|
      block |ယက္ခိဒ္ဓိပတ္တောသိ မဟာနုဘာဝေါ၊ နဂ္ဂေါ စာသိ ကိဿ အယံ ဝိပါကောတိ။|
    count |၅၃၅|
      block |အက္ကောဓနော နိစ္စပသန္နစိတ္တော၊ သဏှာဟိ ဝါစာဟိ ဇနံ ဥပေမိ။|
      block |တဿေဝ ကမ္မဿ အယံ ဝိပါကော၊ ဒိဗ္ဗော မေ ဝဏ္ဏော သတတံ ပဘာသတိ။|
    count |၅၃၆|
      block |ယသဉ္စ ကိတ္တိဉ္စ ဓမ္မေ ဌိတာနံ၊ ဒိသွာန မန္တေမိ ပသန္နစိတ္တော။|
      block |တဿေဝ ကမ္မဿ အယံ ဝိပါကော၊ ဒိဗ္ဗော မေ ဂန္ဓော သတတံ ပဝါယတိ။|
    count |၅၃၇|
      block |သဟာယာနံ တိတ္ထသ္မိံ နှာယန္တာနံ၊ ထလေ ဂဟေတွာ နိဒဟိဿ ဒုဿံ။|
      block |ခိဍ္ဍတ္ထိကော နော စ ပဒုဋ္ဌစိတ္တော၊ တေနမှိ နဂ္ဂေါ ကသိရာ စ ဝုတ္တီတိ။|
    count |၅၃၈|
      block |ယော ကီဠမာနော ပကရောတိ ပါပံ၊ တဿေဒိသံ ကမ္မဝိပါကမာဟု။|
      block |အကီဠမာနော ပန ယော ကရောတိ၊ ကိံ တဿ ကမ္မဿ ဝိပါကမာဟူတိ။|
    count |၅၃၉|
      block |ယေ ဒုဋ္ဌသင်္ကပ္ပမနာ မနုဿာ၊ ကာယေန ဝါစာယ စ သင်္ကိလိဋ္ဌာ။|
      block |ကာယဿ ဘေဒာ အဘိသမ္ပရာယံ၊ အသံသယံ တေ နိရယံ ဥပေန္တိ။|
    count |၅၄၀|
      block |အပရေ ပန သုဂတိမာသမာနာ၊ ဒာနေ ရတာ သင်္ဂဟိတတ္တဘာဝါ။|
      block |ကာယဿ ဘေဒာ အဘိသမ္ပရာယံ၊ အသံသယံ တေ သုဂတိံ ဥပေန္တီတိ။|
    count |၅၄၁|
      block |တံ ကိန္တိ ဇာနေယျမဟံ အဝေစ္စ၊ ကလျာဏပါပဿ အယံ ဝိပါကော။|
      block |ကိံ ဝါဟံ ဒိသွာ အဘိသဒ္ဒဟေယျံ၊ ကော ဝါပိ မံ သဒ္ဒဟာပေယျ ဧတန္တိ။|
    count |၅၄၂|
      block |ဒိသွာ စ သုတွာ အဘိသဒ္ဒဟဿု၊ ကလျာဏပါပဿ အယံ ဝိပါကော။|
      block |ကလျာဏပါပေ ဥဘယေ အသန္တေ၊ သိယာ နု သတ္တာ သုဂတာ ဒုဂ္ဂတာ ဝါ။|
    count |၅၄၃|
      block |နော စေတ္ထ ကမ္မာနိ ကရေယျုံ မစ္စာ၊ ကလျာဏပါပါနိ မနုဿလောကေ။|
      block |နာဟေသုံ သတ္တာ သုဂတာ ဒုဂ္ဂတာ ဝါ၊ ဟီနာ ပဏီတာ စ မနုဿလောကေ။|
    count |၅၄၄|
      block |ယသ္မာ စ ကမ္မာနိ ကရောန္တိ မစ္စာ၊ ကလျာဏပါပါနိ မနုဿလောကေ။|
      block |တသ္မာ ဟိ သတ္တာ သုဂတာ ဒုဂ္ဂတာ ဝါ၊ ဟီနာ ပဏီတာ စ မနုဿလောကေ။|
    count |၅၄၅|
      block |ဒွယဇ္ဇ ကမ္မာနံ ဝိပါကမာဟု၊ သုခဿ ဒုက္ခဿ စ ဝေဒနီယံ။|
      block |တာ ဒေဝတာယော ပရိစာရယန္တိ၊ ပစ္စန္တိ ဗာလာ ဒွယတံ အပဿိနော။|
    count |၅၄၆|
      block |န မတ္ထိ ကမ္မာနိ သယံကတာနိ၊ ဒတွာပိ မေ နတ္ထိ ယော အာဒိသေယျ။|
      block |အစ္ဆာဒနံ သယနမထန္နပါနံ၊ တေနမှိ နဂ္ဂေါ ကသိရာ စ ဝုတ္တီတိ။|
    count |၅၄၇|
      block |သိယာ နု ခေါ ကာရဏံ ကိဉ္စိ ယက္ခ၊ အစ္ဆာဒနံ ယေန တုဝံ လဘေထ။|
      block |အာစိက္ခ မေ တွံ ယဒတ္ထိ ဟေတု၊ သဒ္ဓါယိကံ ဟေတုဝစော သုဏောမာတိ။|
    count |၅၄၈|
      block |ကပ္ပိတကော နာမ ဣဓတ္ထိ ဘိက္ခု၊ ဈာယီ သုသီလော အရဟာ ဝိမုတ္တော။|
      block |ဂုတ္တိန္ဒြိယော သံဝုတပါတိမောက္ခေါ၊ သီတိဘူတော ဥတ္တမဒိဋ္ဌိပတ္တော။|
    count |၅၄၉|
      block |သခိလော ဝဒညူ သုဝစော သုမုခေါ၊ သွာဂမော သုပ္ပဋိမုတ္တကော စ။|
      block |ပုညဿ ခေတ္တံ အရဏဝိဟာရီ၊ ဒေဝမနုဿာနဉ္စ ဒက္ခိဏေယျော။|
    count |၅၅၀|
      block |သန္တော ဝိဓူမော အနီဃော နိရာသော၊ မုတ္တော ဝိသလ္လော အမမော အဝင်္ကော။|
      block |နိရူပဓီ သဗ္ဗပပဉ္စခီဏော၊ တိဿော ဝိဇ္ဇာ အနုပ္ပတ္တော ဇုတိမာ။|
    count |၅၅၁|
      block |အပ္ပညာတော ဒိသွာပိ န စ သုဇာနော၊ မုနီတိ နံ ဝဇ္ဇိသု ဝေါဟရန္တိ။|
      block |ဇာနန္တိ တံ ယက္ခဘူတာ အနေဇံ၊ ကလျာဏဓမ္မံ ဝိစရန္တံ လောကေ။|
    count |၅၅၂|
      block |တဿ တုဝံ ဧကယုဂံ ဒုဝေ ဝါ၊ မမုဒ္ဒိသိတွာန သစေ ဒဒေထ။|
      block |ပဋိဂ္ဂဟီတာနိ စ တာနိ အဿု၊ မမဉ္စ ပဿေထ သန္နဒ္ဓဒုဿန္တိ။|
    count |၅၅၃|
      block |ကသ္မိံ ပဒေသေ သမဏံ ဝသန္တံ၊ ဂန္တွာန ပဿေမု မယံ ဣဒာနိ။|
      block |ယော မဇ္ဇ ကင်္ခံ ဝိစိကိစ္ဆိတဉ္စ၊ ဒိဋ္ဌီဝိသူကာနိ ဝိနောဒယေယျာတိ။|
    count |၅၅၄|
      block |ဧသော နိသိန္နော ကပိနစ္စနာယံ၊ ပရိဝါရိတော ဒေဝတာဟိ ဗဟူဟိ။|
      block |ဓမ္မိံ ကထံ ဘာသတိ သစ္စနာမော၊ သကသ္မိမာစေရကေ အပ္ပမတ္တောတိ။|
    count |၅၅၅|
      block |တထာဟံ ကဿာမိ ဂန္တွာ ဣဒာနိ၊ အစ္ဆာဒယိဿံ သမဏံ ယုဂေန။|
      block |ပဋိဂ္ဂဟိတာနိ စ တာနိ အဿု၊ တုဝဉ္စ ပဿေမု သန္နဒ္ဓဒုဿန္တိ။|
    count |၅၅၆|
      block |မာ အက္ခဏေ ပဗ္ဗဇိတံ ဥပါဂမိ၊ သာဓု ဝေါ လိစ္ဆဝိ နေသ ဓမ္မော။|
      block |တတော စ ကာလေ ဥပသင်္ကမိတွာ၊ တတ္ထေဝ ပဿာဟိ ရဟော နိသိန္နန္တိ။|
    count |၅၅၇|
      block |တထာတိ ဝတွာ အဂမာသိ တတ္ထ၊ ပရိဝါရိတော ဒာသဂဏေန လိစ္ဆဝိ။|
      block |သော တံ နဂရံ ဥပသင်္ကမိတွာ၊ ဝါသူပဂစ္ဆိတ္ထ သကေ နိဝေသနေ။|
    count |၅၅၈|
      block |တတော စ ကာလေ ဂိဟိကိစ္စာနိ ကတွာ၊ နှတွာ ပိဝိတွာ စ ခဏံ လဘိတွာ။|
      block |ဝိစေယျ ပေဠာတော စ ယုဂါနိ အဋ္ဌ၊ ဂါဟာပယီ ဒာသဂဏေန လိစ္ဆဝိ။|
    count |၅၅၉|
      block |သော တံ ပဒေသံ ဥပသင်္ကမိတွာ၊ တံ အဒ္ဒသ သမဏံ သန္တစိတ္တံ။|
      block |ပဋိက္ကန္တံ ဂေါစရတော နိဝတ္တံ၊ သီတိဘူတံ ရုက္ခမူလေ နိသိန္နံ။|
    count |၅၆၀|
      block |တမေနမဝေါစ ဥပသင်္ကမိတွာ၊ အပ္ပါဗာဓံ ဖာသုဝိဟာရဉ္စ ပုစ္ဆိ။|
      block |ဝေသာလိယံ လိစ္ဆဝိဟံ ဘဒန္တေ၊ ဇာနန္တိ မံ လိစ္ဆဝိ အမ္ဗသက္ကရော။|
    count |၅၆၁|
      block |ဣမာနိ မေ အဋ္ဌ ယုဂါ သုဘာနိ၊ ပဋိဂဏှ ဘန္တေ ပဒဒာမိ တုယှံ။|
      block |တေနေဝ အတ္ထေန ဣဓာဂတောသ္မိ၊ ယထာ အဟံ အတ္တမနော ဘဝေယျန္တိ။|
    count |၅၆၂|
      block |ဒူရတောဝ သမဏဗြာဟ္မဏာ စ၊ နိဝေသနံ တေ ပရိဝဇ္ဇယန္တိ။|
      block |ပတ္တာနိ ဘိဇ္ဇန္တိ စ တေ နိဝေသနေ၊ သင်္ဃာဋိယော စာပိ ဝိဒာလယန္တိ။|
    count |၅၆၃|
      block |အထာပရေ ပါဒကုဌာရိကာဟိ၊ အဝံသိရာ သမဏာ ပါတယန္တိ။|
      block |ဧတာဒိသံ ပဗ္ဗဇိတာ ဝိဟေသံ၊ တယာ ကတံ သမဏာ ပါပုဏန္တိ။|
    count |၅၆၄|
      block |တိဏေန တေလမ္ပိ န တွံ အဒာသိ၊ မူဠှဿ မဂ္ဂမ္ပိ န ပါဝဒာသိ။|
      block |အန္ဓဿ ဒဏ္ဍံ သယမာဒိယာသိ၊ ဧတာဒိသော ကဒရိယော အသံဝုတော တုဝံ။|
      block |အထ တွံ ကေန ဝဏ္ဏေန ကိမေဝ ဒိသွာ၊|
      block |အမှေဟိ သဟ သံဝိဘာဂံ ကရောသီတိ။|
    count |၅၆၅|
      block |ပစ္စေမိ ဘန္တေ ယံ တွံ ဝဒေသိ၊ ဝိဟေသယိံ သမဏေ ဗြာဟ္မဏေ စ။|
      block |ခိဍ္ဍတ္ထိကော နော စ ပဒုဋ္ဌစိတ္တော၊ ဧတမ္ပိ မေ ဒုက္ကဋမေဝ ဘန္တေ။|
    count |၅၆၆|
      block |ခိဍ္ဍာယ ယက္ခေါ ပသဝိတွာ ပါပံ၊ ဝေဒေတိ ဒုက္ခံ အသမတ္တဘောဂီ။|
      block |ဒဟရော ယုဝါ နဂ္ဂနိယဿ ဘာဂီ၊ ကိံ သု တတော ဒုက္ခတရဿ ဟောတိ။|
    count |၅၆၇|
      block |တံ ဒိသွာ သံဝေဂမလတ္ထံ ဘန္တေ၊ တပ္ပစ္စယာ ဝါပိ ဒဒာမိ ဒာနံ။|
      block |ပဋိဂဏှ ဘန္တေ ဝတ္ထယုဂါနိ အဋ္ဌ၊ ယက္ခဿိမာ ဂစ္ဆန္တု ဒက္ခိဏာယောတိ။|
    count |၅၆၈|
      block |အဒ္ဓါ ဟိ ဒာနံ ဗဟုဓာ ပသတ္ထံ၊ ဒဒတော စ တေ အက္ခယဓမ္မမတ္ထု။|
      block |ပဋိဂဏှာမိ တေ ဝတ္ထယုဂါနိ အဋ္ဌ၊ ယက္ခဿိမာ ဂစ္ဆန္တု ဒက္ခိဏာယောတိ။|
    count |၅၆၉|
      block |တတော ဟိ သော အာစမယိတွာ လိစ္ဆဝိ၊ ထေရဿ ဒတွာန ယုဂါနိ အဋ္ဌ။|
      block |ပဋိဂ္ဂဟိတာနိ စ တာနိ အဿု၊ ယက္ခဉ္စ ပဿေထ သန္နဒ္ဓဒုဿံ။|
    count |၅၇၀|
      block |တမဒ္ဒသာ စန္ဒနသာရလိတ္တံ၊ အာဇညမာရူဠှမုဠာရဝဏ္ဏံ။|
      block |အလင်္ကတံ သာဓုနိဝတ္ထဒုဿံ၊ ပရိဝါရိတံ ယက္ခမဟိဒ္ဓိပတ္တံ။|
    count |၅၇၁|
      block |သော တံ ဒိသွာ အတ္တမနာ ဥဒဂ္ဂေါ၊ ပဟဋ္ဌစိတ္တော စ သုဘဂ္ဂရူပေါ။|
      block |ကမ္မဉ္စ ဒိသွာန မဟာဝိပါကံ၊ သန္ဒိဋ္ဌိကံ စက္ခုနာ သစ္ဆိကတွာ။|
    count |၅၇၂|
      block |တမေနမဝေါစ ဥပသင်္ကမိတွာ၊ ဒဿာမိ ဒာနံ သမဏဗြာဟ္မဏာနံ။|
      block |န စာပိ မေ ကိဉ္စိ အဒေယျမတ္ထိ၊ တုဝဉ္စ မေ ယက္ခ ဗဟူပကာရောတိ။|
    count |၅၇၃|
      block |တုဝဉ္စ မေ လိစ္ဆဝိ ဧကဒေသံ၊ အဒာသိ ဒာနာနိ အမောဃမေတံ။|
      block |သွာဟံ ကရိဿာမိ တယာဝ သက္ခိံ၊ အမာနုသော မာနုသကေန သဒ္ဓိန္တိ။|
    count |၅၇၄|
      block |ဂတီ စ ဗန္ဓူ စ ပရာယဏဉ္စ၊ မိတ္တော မမာသိ အထ ဒေဝတာ မေ။|
      block |ယာစာမိ တံ ပဉ္ဇလိကော ဘဝိတွာ၊ ဣစ္ဆာမိ တံ ယက္ခ ပုနာပိ ဒဋ္ဌုန္တိ။|
    count |၅၇၅|
      block |သစေ တုဝံ အဿဒ္ဓေါ ဘဝိဿသိ၊ ကဒရိယရူပေါ ဝိပ္ပဋိပန္နစိတ္တော။|
      block |တွံ နေဝ မံ လစ္ဆသိ ဒဿနာယ၊ ဒိသွာ စ တံ နောပိ စ အာလပိဿံ။|
    count |၅၇၆|
      block |သစေ ပန တွံ ဘဝိဿသိ ဓမ္မဂါရဝေါ၊ ဒာနေ ရတော သင်္ဂဟိတတ္တဘာဝေါ။|
      block |ဩပါနဘူတော သမဏဗြာဟ္မဏာနံ၊ ဧဝံ မမံ လစ္ဆသိ ဒဿနာယ။|
    count |၅၇၇|
      block |ဒိသွာ စ တံ အာလပိဿံ ဘဒန္တေ၊ ဣမဉ္စ သူလတော လဟုံ ပမုဉ္စ။|
      block |ယတော နိဒာနံ အကရိမှ သက္ခိံ၊ မညာမိ သူလာဝုတကဿ ကာရဏာ။|
    count |၅၇၈|
      block |တေ အညမညံ အကရိမှ သက္ခိံ၊ အယဉ္စ သူလတော လဟုံ ပမုတ္တော။|
      block |သက္ကစ္စ ဓမ္မာနိ သမာစရန္တော၊ မုစ္စေယျ သော နိရယာ စ တမှာ။|
      block |ကမ္မံ သိယာ အညတြ ဝေဒနီယံ။|
    count |၅၇၉|
      block |ကပ္ပိတကဉ္စ ဥပသင်္ကမိတွာ၊ တေနေဝ သဟ သံဝိဘဇိတွာ ကာလေ။|
      block |သယံ မုခေနူပနိသဇ္ဇ ပုစ္ဆ၊ သော တေ အက္ခိဿတိ ဧတမတ္ထံ။|
    count |၅၈၀|
      block |တမေဝ ဘိက္ခုံ ဥပသင်္ကမိတွာ၊ ပုစ္ဆဿု အညတ္ထိကော နော စ ပဒုဋ္ဌစိတ္တော။|
      block |သော တေ သုတံ အသုတဉ္စာပိ ဓမ္မံ၊|
      block |သဗ္ဗမ္ပိ အက္ခိဿတိ ယထာ ပဇာနန္တိ။|
    count |၅၈၁|
      block |သော တတ္ထ ရဟဿံ သမုလ္လပိတွာ၊ သက္ခိံ ကရိတွာန အမာနုသေန။|
      block |ပက္ကာမိ သော လိစ္ဆဝီနံ သကာသံ၊ အထ ဗြဝိ ပရိသံ သန္နိသိန္နံ။|
    count |၅၈၂|
      block |သုဏန္တု ဘောန္တော မမ ဧကဝါကျံ၊ ဝရံ ဝရိဿံ လဘိဿာမိ အတ္ထံ။|
      block |သူလာဝုတော ပုရိသော လုဒ္ဒကမ္မော၊ ပဏီဟိတဒဏ္ဍော အနုသတ္တရူပေါ။|
    count |၅၈၃|
      block |ဧတ္တာဝတာ ဝီသတိရတ္တိမတ္တာ၊ ယတော အာဝုတော နေဝ ဇီဝတိ န မတော။|
      block |တာဟံ မောစယိဿာမိ ဒာနိ၊ ယထာမတိံ အနုဇာနာတု သင်္ဃောတိ။|
    count |၅၈၄|
      block |ဧတဉ္စ အညဉ္စ လဟုံ ပမုဉ္စ၊ ကော တံ ဝဒေထ တထာ ကရောန္တံ။|
      block |ယထာ ပဇာနာသိ တထာ ကရောဟိ၊ ယထာမတိံ အနုဇာနာတိ သင်္ဃောတိ။|
    count |၅၈၅|
      block |သော တံ ပဒေသံ ဥပသင်္ကမိတွာ၊ သူလာဝုတံ မောစယိ ခိပ္ပမေဝ။|
      block |မာ ဘာယိ သမ္မာတိ စ တံ အဝေါစ၊ တိကိစ္ဆကာနဉ္စ ဥပဋ္ဌပေသိ။|
    count |၅၈၆|
      block |ကပ္ပိတကဉ္စ ဥပသင်္ကမိတွာ၊ တေနေဝ သဟ သံဝိဘဇိတွာ ကာလေ။|
      block |သယံ မုခေနူပနိသဇ္ဇ လိစ္ဆဝိ၊ တထေဝ ပုစ္ဆိတ္ထ နံ ကာရဏတ္ထိကော။|
    count |၅၈၇|
      block |သူလာဝုတော ပုရိသော လုဒ္ဒကမ္မော၊ ပဏီတဒဏ္ဍော အနုသတ္တရူပေါ။|
      block |ဧတ္တာဝတာ ဝီသတိရတ္တိမတ္တာ၊ ယတော အာဝုတော နေဝ ဇီဝတိ န မတော။|
    count |၅၈၈|
      block |သော မောစိတော ဂန္တွာ မယာ ဣဒာနိ၊ ဧတဿ ယက္ခဿ ဝစော ဟိ ဘန္တေ။|
      block |သိယာ နု ခေါ ကာရဏံ ကိဉ္စိဒေဝ၊ ယေန သော နိရယံ နော ဝဇေယျ။|
    count |၅၈၉|
      block |အာစိက္ခ ဘန္တေ ယဒိ အတ္ထိ ဟေတု၊ သဒ္ဓါယိကံ ဟေတုဝစော သုဏောမ။|
      block |န တေသံ ကမ္မာနံ ဝိနာသမတ္ထိ၊ အဝေဒယိတွာ ဣဓ ဗျန္တိဘာဝေါတိ။|
    count |၅၉၀|
      block |သစေ သ ဓမ္မာနိ သမာစရေယျ၊ သက္ကစ္စ ရတ္တိန္ဒိဝမပ္ပမတ္တော။|
      block |မုစ္စေယျ သော နိရယာ စ တမှာ၊ ကမ္မံ သိယာ အညတြ ဝေဒနီယန္တိ။|
    count |၅၉၁|
      block |အညာတော ဧသော ပုရိသဿ အတ္ထော၊ မမမ္ပိ ဒာနိ အနုကမ္ပ ဘန္တေ။|
      block |အနုသာသ မံ ဩဝဒ ဘူရိပည၊ ယထာ အဟံ နော နိရယံ ဝဇေယျန္တိ။|
    count |၅၉၂|
      block |အဇ္ဇေဝ ဗုဒ္ဓံ သရဏံ ဥပေဟိ၊ ဓမ္မဉ္စ သင်္ဃဉ္စ ပသန္နစိတ္တော။|
      block |တထေဝ သိက္ခါယ ပဒာနိ ပဉ္စ၊ အခဏ္ဍဖုလ္လာနိ သမာဒိယဿု။|
    count |၅၉၃|
      block |ပါဏာတိပါတာ ဝိရမဿု ခိပ္ပံ၊ လောကေ အဒိန္နံ ပရိဝဇ္ဇယဿု။|
      block |အမဇ္ဇပေါ မာ စ မုသာ အဘာဏီ၊ သကေန ဒာရေန စ ဟောဟိ တုဋ္ဌော။|
      block |ဣမဉ္စ အရိယံ အဋ္ဌင်္ဂဝရေနုပေတံ၊ သမာဒိယာဟိ ကုသလံ သုခုဒြယံ။|
    count |၅၉၄|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
      block |အန္နံ ပါနံ ခါဒနီယံ၊ ဝတ္ထသေနာသနာနိ စ။|
      block |ဒဒာဟိ ဥဇုဘူတေသု၊ ဝိပ္ပသန္နေန စေတသာ။|
    count |၅၉၅|
      block |ဘိက္ခူပိ သီလသမ္ပန္နေ၊ ဝီတရာဂေ ဗဟုဿုတေ။|
      block |တပ္ပေဟိ အန္နပါနေန၊ သဒာ ပုညံ ပဝဍ္ဎတိ။|
    count |၅၉၆|
      block |ဧဝဉ္စ ဓမ္မာနိ သမာစရန္တော၊ သက္ကစ္စ ရတ္တိန္ဒိဝမပ္ပမတ္တော။|
      block |မုဉ္စ တုဝံ နိရယာ စ တမှာ၊ ကမ္မံ သိယာ အညတြ ဝေဒနီယန္တိ။|
    count |၅၉၇|
      block |အဇ္ဇေဝ ဗုဒ္ဓံ သရဏံ ဥပေမိ၊ ဓမ္မဉ္စ သင်္ဃဉ္စ ပသန္နစိတ္တော။|
      block |တထေဝ သိက္ခါယ ပဒာနိ ပဉ္စ၊ အခဏ္ဍဖုလ္လာနိ သမာဒိယာမိ။|
    count |၅၉၈|
      block |ပါဏာတိပါတာ ဝိရမာမိ ခိပ္ပံ၊ လောကေ အဒိန္နံ ပရိဝဇ္ဇယာမိ။|
      block |အမဇ္ဇပေါ နော စ မုသာ ဘဏာမိ၊ သကေန ဒာရေန စ ဟောမိ တုဋ္ဌော။|
      block |ဣမဉ္စ အရိယံ အဋ္ဌင်္ဂဝရေနုပေတံ၊ သမာဒိယာမိ ကုသလံ သုခုဒြယံ။|
    count |၅၉၉|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
      block |အန္နံ ပါနံ ခါဒနီယံ၊ ဝတ္ထသေနာသနာနိ စ။|
    count |၆၀၀|
      block |ဘိက္ခူ စ သီလသမ္ပန္နေ၊ ဝီတရာဂေ ဗဟုဿုတေ။|
      block |ဒဒာမိ န ဝိကမ္ပါမိ၊ ဗုဒ္ဓါနံ သာသနေ ရတောတိ။|
    count |၆၀၁|
      block |ဧတာဒိသာ လိစ္ဆဝိ အမ္ဗသက္ကရော၊ ဝေသာလိယံ အညတရော ဥပါသကော။|
      block |သဒ္ဓေါ မုဒူ ကာရကရော စ ဘိက္ခု၊ သင်္ဃဉ္စ သက္ကစ္စ တဒာ ဥပဋ္ဌဟိ။|
    count |၆၀၂|
      block |သူလာဝုတော စ အရောဂေါ ဟုတွာ၊ သေရီ သုခီ ပဗ္ဗဇ္ဇံ ဥပါဂမိ။|
      block |ဘိက္ခုဉ္စ အာဂမ္မ ကပ္ပိတကုတ္တမံ၊ ဥဘောပိ သာမညဖလာနိ အဇ္ဈဂုံ။|
    count |၆၀၃|
      block |ဧတာဒိသာ သပ္ပုရိသာန သေဝနာ၊ မဟပ္ဖလာ ဟောတိ သတံ ဝိဇာနတံ။|
      block |သူလာဝုတော အဂ္ဂဖလံ အဖဿယိ၊ ဖလံ ကနိဋ္ဌံ ပန အမ္ဗသက္ကရောတိ။|
    stand |အမ္ဗသက္ကရပေတဝတ္ထု ပဌမံ။|
  block |၂။ သေရီသကပေတဝတ္ထု|
    count |၆၀၄|
      block |သုဏောထ ယက္ခဿ ဝါဏိဇာန စ၊ သမာဂမော ယတ္ထ တဒာ အဟောသိ။|
      block |ယထာ ကထံ ဣတရိတရေန စာပိ၊ သုဘာသိတံ တဉ္စ သုဏာထ သဗ္ဗေ။|
    count |၆၀၅|
      block |ယော သော အဟု ရာဇာ ပါယာသိ နာမ၊ ဘုမ္မာနံ သဟဗျဂတော ယသဿီ။|
      block |သော မောဒမာနောဝ သကေ ဝိမာနေ၊ အမာနုသော မာနုသေ အဇ္ဈဘာသီတိ။|
    count |၆၀၆|
      block |ဝင်္ကေ အရညေ အမနုဿဋ္ဌာနေ၊ ကန္တာရေ အပ္ပေါဒကေ အပ္ပဘက္ခေ။|
      block |သုဒုဂ္ဂမေ ဝဏ္ဏုပထဿ မဇ္ဈေ၊ ဝင်္ကံဘယာ နဋ္ဌမနာ မနုဿာ။|
    count |၆၀၇|
      block |နယိဓ ဖလာ မူလမယာ စ သန္တိ၊ ဥပါဒာနံ နတ္ထိ ကုတောဓ ဘက္ခေါ။|
      block |အညတြ ပံသူဟိ စ ဝါလုကာဟိ စ၊ တတာဟိ ဥဏှာဟိ စ ဒာရုဏာဟိ စ။|
    count |၆၀၈|
      block |ဥဇ္ဇင်္ဂလံ တတ္တမိဝံ ကပါလံ၊ အနာယသံ ပရလောကေန တုလျံ။|
      block |လုဒ္ဒာနမာဝါသမိဒံ ပုရာဏံ၊ ဘူမိပ္ပဒေသော အဘိသတ္တရူပေါ။|
    count |၆၀၉|
      block |အထ တုမှေ ကေန ဝဏ္ဏေန၊ ကိမာသမာနာ ဣမံ ပဒေသံ ဟိ။|
      block |အနုပဝိဋ္ဌာ သဟသာ သမစ္စ၊ လောဘာ ဘယာ အထ ဝါ သမ္ပမူဠှာတိ။|
    count |၆၁၀|
      block |မဂဓေသု အင်္ဂေသု စ သတ္ထဝါဟာ၊ အာရောပယိတွာ ပဏိယံ ပုထုတ္တံ။|
      block |တေ ယာမသေ သိန္ဓုသောဝီရဘူမိံ၊ ဓနတ္ထိကာ ဥဒ္ဒယံ ပတ္ထယာနာ။|
    count |၆၁၁|
      block |ဒိဝါ ပိပါသံ နဓိဝါသယန္တာ၊ ယောဂ္ဂါနုကမ္ပဉ္စ သမေက္ခမာနာ။|
      block |ဧတေန ဝေဂေန အာယာမ သဗ္ဗေ၊ ရတ္တိံ မဂ္ဂံ ပဋိပန္နာ ဝိကာလေ။|
    count |၆၁၂|
      block |တေ ဒုပ္ပယာတာ အပရဒ္ဓမဂ္ဂါ၊ အန္ဓာကုလာ ဝိပ္ပနဋ္ဌာ အရညေ။|
      block |သုဒုဂ္ဂမေ ဝဏ္ဏုပထဿ မဇ္ဈေ၊ ဒိသံ န ဇာနာမ ပမူဠှစိတ္တာ။|
    count |၆၁၃|
      block |ဣဒဉ္စ ဒိသွာန အဒိဋ္ဌပုဗ္ဗံ၊ ဝိမာနသေဋ္ဌဉ္စ တဝဉ္စ ယက္ခ။|
      block |တတုတ္တရိံ ဇီဝိတမာသမာနာ၊ ဒိသွာ ပတီတာ သုမနာ ဥဒဂ္ဂါတိ။|
    count |၆၁၄|
      block |ပါရံ သမုဒ္ဒဿ ဣမဉ္စ ဝဏ္ဏုံ၊ ဝေတ္တာစရံ သင်္ကုပထဉ္စ မဂ္ဂံ။|
      block |နဒိယော ပန ပဗ္ဗတာနဉ္စ ဒုဂ္ဂါ၊ ပုထုဒ္ဒိသာ ဂစ္ဆထ ဘောဂဟေတု။|
    count |၆၁၅|
      block |ပက္ခန္ဒိယာန ဝိဇိတံ ပရေသံ၊ ဝေရဇ္ဇကေ မာနုသေ ပေက္ခမာနာ။|
      block |ယံ ဝေါ သုတံ ဝါ အထ ဝါပိ ဒိဋ္ဌံ၊ အစ္ဆေရကံ တံ ဝေါ သုဏောမ တာတာတိ။|
    count |၆၁၆|
      block |ဣတောပိ အစ္ဆေရတရံ ကုမာရ၊ န နော သုတံ ဝါ အထ ဝါပိ ဒိဋ္ဌံ။|
      block |အတီတမာနုဿကမေဝ သဗ္ဗံ၊ ဒိသွာ န တပ္ပါမ အနောမဝဏ္ဏံ။|
    count |၆၁၇|
      block |ဝေဟာယသံ ပေါက္ခရညော သဝန္တိ၊ ပဟူတမလျာ ဗဟုပုဏ္ဍရီကာ။|
      block |ဒုမာ စိမေ နိစ္စဖလူပပန္နာ၊ အတီဝ ဂန္ဓာ သုရဘိံ ပဝါယန္တိ။|
    count |၆၁၈|
      block |ဝေဠူရိယထမ္ဘာ သတမုဿိတာသေ၊ သိလာပဝါဠဿ စ အာယတံသာ။|
      block |မသာရဂလ္လာ သဟလောဟိတင်္ဂါ၊ ထမ္ဘာ ဣမေ ဇောတိရသာမယာသေ။|
    count |၆၁၉|
      block |သဟဿထမ္ဘံ အတုလာနုဘာဝံ၊ တေသူပရိ သာဓုမိဒံ ဝိမာနံ။|
      block |ရတနန္တရံ ကဉ္စနဝေဒိမိဿံ၊ တပနီယပဋ္ဋေဟိ စ သာဓုဆန္နံ။|
    count |၆၂၀|
      block |ဇမ္ဗောနဒုတ္တတ္တမိဒံ သုမဋ္ဌော၊ ပါသာဒသောပါဏဖလူပပန္နော။|
      block |ဒဠှော စ ဝဂ္ဂု စ သုသင်္ဂတော စ၊ အတီဝ နိဇ္ဈာနခမော မနုညော။|
    count |၆၂၁|
      block |ရတနန္တရသ္မိံ ဗဟုအန္နပါနံ၊ ပရိဝါရိတော အစ္ဆရာသင်္ဂဏေန။|
      block |မုရဇအာလမ္ဗရတူရိယဃုဋ္ဌော၊ အဘိဝန္ဒိတောသိ ထုတိဝန္ဒနာယ။|
    count |၆၂၂|
      block |သော မောဒသိ နာရိဂဏပ္ပဗောဓနော၊ ဝိမာနပါသာဒဝရေ မနောရမေ။|
      block |အစိန္တိယော သဗ္ဗဂုဏူပပန္နော၊ ရာဇာ ယထာ ဝေဿဝဏော နဠိနျာ။|
    count |၆၂၃|
      block |ဒေဝေါ နု အာသိ ဥဒဝါသိ ယက္ခေါ၊ ဥဒာဟု ဒေဝိန္ဒော မနုဿဘူတော။|
      block |ပုစ္ဆန္တိ တံ ဝါဏိဇာ သတ္ထဝါဟာ၊ အာစိက္ခ ကော နာမ တုဝံသိ ယက္ခေါတိ။|
    count |၆၂၄|
      block |သေရီသကော နာမ အဟမှိ ယက္ခေါ၊ ကန္တာရိယော ဝဏ္ဏုပထမှိ ဂုတ္တော။|
      block |ဣမံ ပဒေသံ အဘိပါလယာမိ၊ ဝစနကရော ဝေဿဝဏဿ ရညောတိ။|
    count |၆၂၅|
      block |အဓိစ္စလဒ္ဓံ ပရိဏာမဇံ တေ၊ သယံ ကတံ ဥဒာဟု ဒေဝေဟိ ဒိန္နံ။|
      block |ပုစ္ဆန္တိ တံ ဝါဏိဇာ သတ္ထဝါဟာ၊ ကထံ တယာ လဒ္ဓမိဒံ မနုညန္တိ။|
    count |၆၂၆|
      block |နာဓိစ္စလဒ္ဓံ န ပရိဏာမဇံ မေ၊ န သယံ ကတံ န ဟိ ဒေဝေဟိ ဒိန္နံ။|
      block |သကေဟိ ကမ္မေဟိ အပါပကေဟိ၊ ပုညေဟိ မေ လဒ္ဓမိဒံ မနုညန္တိ။|
    count |၆၂၇|
      block |ကိံ တေ ဝတံ ကိံ ပန ဗြဟ္မစရိယံ၊ ကိဿ သုစိဏ္ဏဿ အယံ ဝိပါကော။|
      block |ပုစ္ဆန္တိ တံ ဝါဏိဇာ သတ္ထဝါဟာ၊ ကထံ တယာ လဒ္ဓမိဒံ ဝိမာနန္တိ။|
    count |၆၂၈|
      block |မမံ ပါယာသီတိ အဟု သမညာ၊ ရဇ္ဇံ ယဒာ ကာရယိံ ကောသလာနံ။|
      block |နတ္ထိကဒိဋ္ဌိ ကဒရိယော ပါပဓမ္မော၊ ဥစ္ဆေဒဝါဒီ စ တဒာ အဟောသိံ။|
    count |၆၂၉|
      block |သမဏော စ ခေါ အာသိ ကုမာရကဿပေါ၊ ဗဟုဿုတော စိတ္တကထီ ဥဠာရော။|
      block |သော မေ တဒာ ဓမ္မကထံ အဘာသိ၊ ဒိဋ္ဌိဝိသူကာနိ ဝိနောဒယီ မေ။|
    count |၆၃၀|
      block |တာဟံ တဿ ဓမ္မကထံ သုဏိတွာ၊ ဥပါသကတ္တံ ပဋိဒေဝယိဿံ။|
      block |ပါဏာတိပါတာ ဝိရတော အဟောသိံ၊ လောကေ အဒိန္နံ ပရိဝဇ္ဇယိဿံ။|
      block |အမဇ္ဇပေါ နော စ မုသာ အဘာဏိံ၊ သကေန ဒာရေန စ အဟောသိ တုဋ္ဌော။|
    count |၆၃၁|
      block |တံ မေ ဝတံ တံ ပန ဗြဟ္မစရိယံ၊ တဿ သုစိဏ္ဏဿ အယံ ဝိပါကော။|
      block |တေဟေဝ ကမ္မေဟိ အပါပကေဟိ၊ ပုညေဟိ မေ လဒ္ဓမိဒံ ဝိမာနန္တိ။|
    count |၆၃၂|
      block |သစ္စံ ကိရာဟံသု နရာ သပညာ၊ အနညထာ ဝစနံ ပဏ္ဍိတာနံ။|
      block |ယဟိံ ယဟိံ ဂစ္ဆတိ ပုညကမ္မော၊ တဟိံ တဟိံ မောဒတိ ကာမကာမီ။|
    count |၆၃၃|
      block |ယဟိံ ယဟိံ သောကပရိဒ္ဒဝေါ စ၊ ဝဓော စ ဗန္ဓော စ ပရိက္ကိလေသော။|
      block |တဟိံ တဟိံ ဂစ္ဆတိ ပါပကမ္မော၊ န မုစ္စတိ ဒုဂ္ဂတိယာ ကဒာစီတိ။|
    count |၆၃၄|
      block |သမ္မူဠှရူပေါဝ ဇနော အဟောသိ၊ အသ္မိံ မုဟုတ္တေ ကလလီကတောဝ။|
      block |ဇနဿိမဿ တုယှဉ္စ ကုမာရ၊ အပ္ပစ္စယော ကေန နု ခေါ အဟောသီတိ။|
    count |၆၃၅|
      block |ဣမေ စ သိရီသဝနာ တာတာ၊ ဒိဗ္ဗာ ဂန္ဓာ သုရဘီ သမ္ပဝန္တိ။|
      block |တေ သမ္ပဝါယန္တိ ဣမံ ဝိမာနံ၊ ဒိဝါ စ ရတ္တော စ တမံ နိဟန္တွာ။|
    count |၆၃၆|
      block |ဣမေသဉ္စ ခေါ ဝဿသတစ္စယေန၊ သိပါဋိကာ ဖလတိ ဧကမေကာ။|
      block |မာနုဿကံ ဝဿသတံ အတီတံ၊ ယဒဂ္ဂေ ကာယမှိ ဣဓူပပန္နော။|
    count |၆၃၇|
      block |ဒိသွာနဟံ ဝဿသတာနိ ပဉ္စ၊ အသ္မိံ ဝိမာနေ ဌတွာန တာတာ။|
      block |အာယုက္ခယာ ပုညက္ခယာ စဝိဿံ၊ တေနေဝ သောကေန ပမုစ္ဆိတောသ္မီတိ။|
    count |၆၃၈|
      block |ကထံ နု သောစေယျ တထာဝိဓော သော၊ လဒ္ဓါ ဝိမာနံ အတုလံ စိရာယ။|
      block |ယေ စာပိ ခေါ ဣတ္တရမုပပန္နာ၊ တေ နူန သောစေယျုံ ပရိတ္တပုညာတိ။|
    count |၆၃၉|
      block |အနုစ္ဆဝိံ ဩဝဒိယဉ္စ မေ တံ၊ ယံ မံ တုမှေ ပေယျဝါစံ ဝဒေထ။|
      block |တုမှေ စ ခေါ တာတာ မယာနုဂုတ္တာ၊ ယေနိစ္ဆကံ တေန ပလေထ သောတ္ထိန္တိ။|
    count |၆၄၀|
      block |ဂန္တွာ မယံ သိန္ဓုသောဝီရဘူမိံ၊ ဓန္နတ္ထိကာ ဥဒ္ဒယံ ပတ္ထယာနာ။|
      block |ယထာပယောဂါ ပရိပုဏ္ဏစာဂါ၊ ကာဟာမ သေရီသမဟံ ဥဠာရန္တိ။|
    count |၆၄၁|
      block |မာ စေဝ သေရီသမဟံ အကတ္ထ၊ သဗ္ဗဉ္စ ဝေါ ဘဝိဿတိ ယံ ဝဒေထ။|
      block |ပါပါနိ ကမ္မာနိ ဝိဝဇ္ဇယာထ၊ ဓမ္မာနုယောဂဉ္စ အဓိဋ္ဌဟာထ။|
    count |၆၄၂|
      block |ဥပါသကော အတ္ထိ ဣမမှိ သင်္ဃေ၊ ဗဟုဿုတော သီလဝတူပပန္နော။|
      block |သဒ္ဓေါ စ စာဂီ စ သုပေသလော စ၊ ဝိစက္ခဏော သန္တုသိတော မုတီမာ။|
    count |၆၄၃|
      block |သဉ္ဇာနမာနော န မုသာ ဘဏေယျ၊ ပရူပဃာတာယ စ စေတယေယျ။|
      block |ဝေဘူတိကံ ပေသုဏံ နော ကရေယျ၊ သဏှဉ္စ ဝါစံ သခိလံ ဘဏေယျ။|
    count |၆၄၄|
      block |သဂါရဝေါ သပ္ပဋိဿော ဝိနီတော၊ အပါပကော အဓိသီလေ ဝိသုဒ္ဓေါ။|
      block |သော မာတရံ ပိတရဉ္စာပိ ဇန္တု၊ ဓမ္မေန ပေါသေတိ အရိယဝုတ္တိ။|
    count |၆၄၅|
      block |မညေ သော မာတာပိတူနံ ကာရဏာ၊ ဘောဂါနိ ပရိယေသတိ န အတ္တဟေတု။|
      block |မာတာပိတူနဉ္စ ယော အစ္စယေန၊ နေက္ခမ္မပေါဏော စရိဿတိ ဗြဟ္မစရိယံ။|
    count |၆၄၆|
      block |ဥဇူ အဝင်္ကော အသဌော အမာယော၊ န လေသကပ္ပေန စ ဝေါဟရေယျ။|
      block |သော တာဒိသော သုကတကမ္မကာရီ၊ ဓမ္မေ ဌိတော ကိန္တိ လဘေထ ဒုက္ခံ။|
    count |၆၄၇|
      block |တံ ကာရဏာ ပါတုကတောမှိ အတ္တနာ၊ တသ္မာ ဓမ္မံ ပဿထ ဝါဏိဇာသေ။|
      block |အညတြ တေနိဟ ဘသ္မီ ဘဝေထ၊ အန္ဓာကုလာ ဝိပ္ပနဋ္ဌာ အရညေ။|
      block |တံ ခိပ္ပမာနေန လဟုံ ပရေန၊ သုခေါ ဟဝေ သပ္ပုရိသေန သင်္ဂမောတိ။|
    count |၆၄၈|
      block |ကိံ နာမ သော ကိဉ္စ ကရောတိ ကမ္မံ၊ ကိံ နာမဓေယျံ ကိံ ပန တဿ ဂေါတ္တံ။|
      block |မယမ္ပိ နံ ဒဋ္ဌုကာမမှ ယက္ခ၊ ယဿာနုကမ္ပါယ ဣဓာဂတောသိ။|
      block |လာဘာ ဟိ တဿ ယဿ တုဝံ ပိဟေသီတိ။|
    count |၆၄၉|
      block |ယော ကပ္ပကော သမ္ဘဝနာမဓေယျော၊ ဥပါသကော ကောစ္ဆဖလူပဇီဝီ။|
      block |ဇာနာထ နံ တုမှာကံ ပေသိယော သော၊ မာ ခေါ နံ ဟီဠိတ္ထ သုပေသလော သောတိ။|
    count |၆၅၀|
      block |ဇာနာမသေ ယံ တွံ ပဝဒေသိ ယက္ခ၊ န ခေါ နံ ဇာနာမ သ ဧဒိသောတိ။|
      block |မယမ္ပိ နံ ပူဇယိဿာမ ယက္ခ၊ သုတွာန တုယှံ ဝစနံ ဥဠာရန္တိ။|
    count |၆၅၁|
      block |ယေ ကေစိ ဣမသ္မိံ သတ္ထေ မနုဿာ၊ ဒဟရာ မဟန္တာ အထဝါပိ မဇ္ဈိမာ။|
      block |သဗ္ဗေဝ တေ အာလမ္ဗန္တု ဝိမာနံ၊ ပဿန္တု ပုညာနံ ဖလံ ကဒရိယာတိ။|
    count |၆၅၂|
      block |တေ တတ္ထ သဗ္ဗေဝ အဟံ ပုရေတိ၊ တံ ကပ္ပကံ တတ္ထ ပုရက္ခတွာ။|
      block |သဗ္ဗေဝ တေ အာလမ္ဗိံသု ဝိမာနံ၊ မသက္ကသာရံ ဝိယ ဝါသဝဿ။|
    count |၆၅၃|
      block |တေ တတ္ထ သဗ္ဗေဝ အဟံ ပုရေတိ၊ ဥပါသကတ္တံ ပဋိဝေဒယိံသု။|
      block |ပါဏာတိပါတာ ပဋိဝိရတာ အဟေသုံ၊ လောကေ အဒိန္နံ ပရိဝဇ္ဇယိံသု။|
      block |အမဇ္ဇပါ နော စ မုသာ ဘဏိံသု၊ သကေန ဒာရေန စ အဟေသုံ တုဋ္ဌာ။|
    count |၆၅၄|
      block |တေ တတ္ထ သဗ္ဗေဝ အဟံ ပုရေတိ၊ ဥပါသကတ္တံ ပဋိဝေဒယိတွာ။|
      block |ပက္ကာမိ သတ္ထော အနုမောဒမာနော၊ ယက္ခိဒ္ဓိယာ အနုမတော ပုနပ္ပုနံ။|
    count |၆၅၅|
      block |ဂန္တွာန တေ သိန္ဓုသောဝီရဘူမိံ၊ ဓနတ္ထိကာ ဥဒ္ဒယံ ပတ္ထယာနာ။|
      block |ယထာပယောဂါ ပရိပုဏ္ဏလာဘာ၊ ပစ္စာဂမုံ ပါဋလိပုတ္တမက္ခတံ။|
    count |၆၅၆|
      block |ဂန္တွာန တေ သင်္ဃရံ သောတ္ထိဝန္တော၊ ပုတ္တေဟိ ဒာရေဟိ သမင်္ဂိဘူတာ။|
      block |အာနန္ဒီ ဝိတ္တာ သုမနာ ပတီတာ၊ အကံသု သေရီသမဟံ ဥဠာရံ။|
      block |သေရီသကံ တေ ပရိဝေဏံ မာပယိံသု။|
    count |၆၅၇|
      block |ဧတာဒိသာ သပ္ပုရိသာန သေဝနာ၊ မဟတ္ထိကာ ဓမ္မဂုဏာန သေဝနာ။|
      block |ဧကဿ အတ္ထာယ ဥပါသကဿ၊ သဗ္ဗေဝ သတ္တာ သုခိတာ အဟေသုန္တိ။|
    stand |သေရီသကပေတဝတ္ထု ဒုတိယံ။|
    stand |ဘာဏဝါရံ တတိယံ နိဋ္ဌိတံ။|
  block |၃။ နန္ဒကပေတဝတ္ထု|
    count |၆၅၈|
      block |ရာဇာ ပိင်္ဂလကော နာမ၊ သုရဋ္ဌာနံ အဓိပတိ အဟု။|
      block |မောရိယာနံ ဥပဋ္ဌာနံ ဂန္တွာ၊ သုရဋ္ဌံ ပုနရာဂမာ။|
    count |၆၅၉|
      block |ဥဏှေ မဇ္ဈနှိကေ ကာလေ၊ ရာဇာ ပင်္ကံ ဥပါဂမိ။|
      block |အဒ္ဒသ မဂ္ဂံ ရမဏီယံ၊ ပေတာနံ တံ ဝဏ္ဏုပထံ။|
    count |၆၆၀|
      block |သာရထိံ အာမန္တယီ ရာဇာ|
      block |အယံ မဂ္ဂေါ ရမဏီယော၊ ခေမော သောဝတ္ထိကော သိဝေါ။|
      block |ဣမိနာ သာရထိ ယာမ၊ သုရဋ္ဌာနံ သန္တိကေ ဣတော။|
    count |၆၆၁|
      block |တေန ပါယာသိ သောရဋ္ဌော၊ သေနာယ စတုရင်္ဂိနိယာ။|
      block |ဥဗ္ဗိဂ္ဂရူပေါ ပုရိသော၊ သောရဋ္ဌံ ဧတဒဗြဝိ။|
    count |၆၆၂|
      block |ကုမ္မဂ္ဂံ ပဋိပန္နမှာ၊ ဘိံသနံ လောမဟံသနံ။|
      block |ပုရတော ဒိဿတိ မဂ္ဂေါ၊ ပစ္ဆတော စ န ဒိဿတိ။|
    count |၆၆၃|
      block |ကုမ္မဂ္ဂံ ပဋိပန္နမှာ၊ ယမပုရိသာန သန္တိကေ။|
      block |အမာနုသော ဝါယတိ ဂန္ဓော၊ ဃောသော သုယျတိ ဒာရုဏော။|
    count |၆၆၄|
      block |သံဝိဂ္ဂေါ ရာဇာ သောရဋ္ဌော၊ သာရထိံ ဧတဒဗြဝိ။|
      block |ကုမ္မဂ္ဂံ ပဋိပန္နမှာ၊ ဘိံသနံ လောမဟံသနံ။|
      block |ပုရတော ဒိဿတိ မဂ္ဂေါ၊ ပစ္ဆတော စ န ဒိဿတိ။|
    count |၆၆၅|
      block |ကုမ္မဂ္ဂံ ပဋိပန္နမှာ၊ ယမပုရိသာန သန္တိကေ။|
      block |အမာနုသော ဝါယတိ ဂန္ဓော၊ ဃောသော သုယျတိ ဒာရုဏော။|
    count |၆၆၆|
      block |ဟတ္ထိက္ခန္ဓံ သမာရုယှ၊ ဩလောကေန္တော စတုဒ္ဒိသံ။|
      block |အဒ္ဒသ နိဂြောဓံ ရမဏီယံ၊ ပါဒပံ ဆာယာသမ္ပန္နံ။|
      block |နီလဗ္ဘဝဏ္ဏသဒိသံ၊ မေဃဝဏ္ဏသိရီနိဘံ။|
    count |၆၆၇|
      block |သာရထိံ အာမန္တယီ ရာဇာ၊ ကိံ ဧသော ဒိဿတိ ဗြဟာ။|
      block |နီလဗ္ဘဝဏ္ဏသဒိသော၊ မေဃဝဏ္ဏသိရီနိဘော။|
    count |၆၆၈|
      block |နိဂြောဓော သော မဟာရာဇ၊ ပါဒပေါ ဆာယာသမ္ပန္နော။|
      block |နီလဗ္ဘဝဏ္ဏသဒိသော၊ မေဃဝဏ္ဏသိရီနိဘော။|
    count |၆၆၉|
      block |တေန ပါယာသိ သောရဋ္ဌော၊ ယေန သော ဒိဿတေ ဗြဟာ။|
      block |နီလဗ္ဘဝဏ္ဏသဒိသော၊ မေဃဝဏ္ဏသိရီနိဘော။|
    count |၆၇၀|
      block |ဟတ္ထိက္ခန္ဓတော ဩရုယှ၊ ရာဇာ ရုက္ခံ ဥပါဂမိ။|
      block |နိသီဒိ ရုက္ခမူလသ္မိံ၊ သာမစ္စော သပရိဇ္ဇနော။|
      block |ပူရံ ပါနီယသရကံ၊ ပူဝေ ဝိတ္တေ စ အဒ္ဒသ။|
    count |၆၇၁|
      block |ပုရိသော စ ဒေဝဝဏ္ဏီ၊ သဗ္ဗာဘရဏဘူသိတော။|
      block |ဥပသင်္ကမိတွာ ရာဇာနံ၊ သောရဋ္ဌံ ဧတဒဗြဝိ။|
    count |၆၇၂|
      block |သွာဂတံ တေ မဟာရာဇ၊ အထော တေ အဒုရာဂတံ။|
      block |ပိဝတု ဒေဝေါ ပါနီယံ၊ ပူဝေ ခါဒ အရိန္ဒမ။|
    count |၆၇၃|
      block |ပိဝိတွာ ရာဇာ ပါနီယံ၊ သာမစ္စော သပရိဇ္ဇနော။|
      block |ပူဝေ ခါဒိတွာ ပိတွာ စ၊ သောရဋ္ဌော ဧတဒဗြဝိ။|
    count |၆၇၄|
      block |ဒေဝတာ နုသိ ဂန္ဓဗ္ဗော၊ အဒု သက္ကော ပုရိန္ဒဒော။|
      block |အဇာနန္တာ တံ ပုစ္ဆာမ၊ ကထံ ဇာနေမု တံ မယန္တိ။|
    count |၆၇၅|
      block |နာမှိ ဒေဝေါ န ဂန္ဓဗ္ဗော၊ နာပိ သက္ကော ပုရိန္ဒဒော။|
      block |ပေတော အဟံ မဟာရာဇ၊ သုရဋ္ဌာ ဣဓ မာဂတောတိ။|
    count |၆၇၆|
      block |ကိံသီလော ကိံသမာစာရော၊ သုရဋ္ဌသ္မိံ ပုရေ တုဝံ။|
      block |ကေန တေ ဗြဟ္မစရိယေန၊ အာနုဘာဝေါ အယံ တဝါတိ။|
    count |၆၇၇|
      block |တံ သုဏောဟိ မဟာရာဇ၊ အရိန္ဒမ ရဋ္ဌဝဍ္ဎန။|
      block |အမစ္စာ ပါရိသဇ္ဇာ စ၊ ဗြာဟ္မဏော စ ပုရောဟိတော။|
    count |၆၇၈|
      block |သုရဋ္ဌသ္မိံ အဟံ ဒေဝ၊ ပုရိသော ပါပစေတသော။|
      block |မိစ္ဆာဒိဋ္ဌိ စ ဒုဿီလော၊ ကဒရိယော ပရိဘာသကော။|
    count |၆၇၉|
      block |ဒဒန္တာနံ ကရောန္တာနံ၊ ဝါရယိဿံ ဗဟုဇ္ဇနံ။|
      block |အညေသံ ဒဒမာနာနံ၊ အန္တရာယကရော အဟံ။|
    count |၆၈၀|
      block |ဝိပါကော နတ္ထိ ဒာနဿ၊ သံယမဿ ကုတော ဖလံ။|
      block |နတ္ထိ အာစရိယော နာမ၊ အဒန္တံ ကော ဒမေဿတိ။|
    count |၆၈၁|
      block |သမတုလျာနိ ဘူတာနိ၊ ကုတော ဇေဋ္ဌာပစာယိကော။|
      block |နတ္ထိ ဗလံ ဝီရိယံ ဝါ၊ ကုတော ဥဋ္ဌာနပေါရိသံ။|
    count |၆၈၂|
      block |နတ္ထိ ဒာနဖလံ နာမ၊ န ဝိသောဓေတိ ဝေရိနံ။|
      block |လဒ္ဓေယျံ လဘတေ မစ္စော၊ နိယတိပရိဏာမဇံ။|
    count |၆၈၃|
      block |နတ္ထိ မာတာ ပိတာ ဘာတာ၊ လောကော နတ္ထိ ဣတော ပရံ။|
      block |နတ္ထိ ဒိန္နံ နတ္ထိ ဟုတံ၊ သုနိဟိတံ န ဝိဇ္ဇတိ။|
    count |၆၈၄|
      block |ယောပိ ဟနေယျ ပုရိသံ၊ ပရဿ ဆိန္ဒတေ သိရံ။|
      block |န ကောစိ ကဉ္စိ ဟနတိ၊ သတ္တန္နံ ဝိဝရမန္တရေ။|
    count |၆၈၅|
      block |အစ္ဆေဇ္ဇာဘေဇ္ဇော ဟိ ဇီဝေါ၊ အဋ္ဌံသော ဂုဠပရိမဏ္ဍလော။|
      block |ယောဇနာနံ သတံ ပဉ္စ၊ ကော ဇီဝံ ဆေတ္တုမရဟတိ။|
    count |၆၈၆|
      block |ယထာ သုတ္တဂုဠေ ခိတ္တေ၊ နိဗ္ဗေဌေန္တံ ပလာယတိ။|
      block |ဧဝမေဝ စ သော ဇီဝေါ၊ နိဗ္ဗေဌေန္တော ပလာယတိ။|
    count |၆၈၇|
      block |ယထာ ဂါမတော နိက္ခမ္မ၊ အညံ ဂါမံ ပဝိသတိ။|
      block |ဧဝမေဝ စ သော ဇီဝေါ၊ အညံ ဗောန္ဒိံ ပဝိသတိ။|
    count |၆၈၈|
      block |ယထာ ဂေဟတော နိက္ခမ္မ၊ အညံ ဂေဟံ ပဝိသတိ။|
      block |ဧဝမေဝ စ သော ဇီဝေါ၊ အညံ ဗောန္ဒိံ ပဝိသတိ။|
    count |၆၈၉|
      block |စုလ္လာသီတိ မဟာကပ္ပိနော၊ သတသဟဿာနိ ဟိ။|
      block |ယေ ဗာလာ ယေ စ ပဏ္ဍိတာ၊ သံသာရံ ခေပယိတွာန။|
      block |ဒုက္ခဿန္တံ ကရိဿရေ။|
    count |၆၉၀|
      block |မိတာနိ သုခဒုက္ခါနိ၊ ဒောဏေဟိ ပိဋကေဟိ စ။|
      block |ဇိနော သဗ္ဗံ ပဇာနာတိ၊ သမ္မူဠှာ ဣတရာ ပဇာ။|
    count |၆၉၁|
      block |ဧဝံဒိဋ္ဌိ ပုရေ အာသိံ၊ သမ္မူဠှော မောဟပါရုတော။|
      block |မိစ္ဆာဒိဋ္ဌိ စ ဒုဿီလော၊ ကဒရိယော ပရိဘာသကော။|
    count |၆၉၂|
      block |ဩရံ မေ ဆဟိ မာသေဟိ၊ ကာလင်္ကိရိယာ ဘဝိဿတိ။|
      block |ဧကန္တကဋုကံ ဃောရံ၊ နိရယံ ပပတိဿဟံ။|
    count |၆၉၃|
      block |စတုက္ကဏ္ဏံ စတုဒွာရံ၊ ဝိဘတ္တံ ဘာဂသော မိတံ။|
      block |အယောပါကာရပရိယန္တံ၊ အယသာ ပဋိကုဇ္ဇိတံ။|
    count |၆၉၄|
      block |တဿ အယောမယာ ဘူမိ၊ ဇလိတာ တေဇသာ ယုတာ။|
      block |သမန္တာ ယောဇနသတံ၊ ဖရိတွာ တိဋ္ဌတိ သဗ္ဗဒာ။|
    count |၆၉၅|
      block |ဝဿာနိ သတသဟဿာနိ၊ ဃောသော သုယျတိ တာဝဒေ။|
      block |လက္ခေါ ဧသော မဟာရာဇ၊ သတဘာဂဝဿကောဋိယော။|
    count |၆၉၆|
      block |ကောဋိသတသဟဿာနိ၊ နိရယေ ပစ္စရေ ဇနာ။|
      block |မိစ္ဆာဒိဋ္ဌီ စ ဒုဿီလာ၊ ယေ စ အရိယူပဝါဒိနော။|
    count |၆၉၇|
      block |တတ္ထာဟံ ဒီဃမဒ္ဓါနံ၊ ဒုက္ခံ ဝေဒိဿ ဝေဒနံ။|
      block |ဖလံ ပါပဿ ကမ္မဿ၊ တသ္မာ သောစာမဟံ ဘုသံ။|
    count |၆၉၈|
      block |တံ သုဏောဟိ မဟာရာဇ၊ အရိန္ဒမ ရဋ္ဌဝဍ္ဎန။|
      block |ဓီတာ မယှံ မဟာရာဇ၊ ဥတ္တရာ ဘဒ္ဒမတ္ထု တေ။|
    count |၆၉၉|
      block |ကရောတိ ဘဒ္ဒကံ ကမ္မံ၊ သီလေသုပေါသထေ ရတာ။|
      block |သညတာ သံဝိဘာဂီ စ၊ ဝဒညူ ဝီတမစ္ဆရာ။|
    count |၇၀၀|
      block |အခဏ္ဍကာရီ သိက္ခါယ၊ သုဏှာ ပရကုလေသု စ။|
      block |ဥပါသိကာ သကျမုနိနော၊ သမ္ဗုဒ္ဓဿ သိရီမတော။|
    count |၇၀၁|
      block |ဘိက္ခု စ သီလသမ္ပန္နော၊ ဂါမံ ပိဏ္ဍာယ ပါဝိသိ။|
      block |ဩက္ခိတ္တစက္ခု သတိမာ၊ ဂုတ္တဒွာရော သုသံဝုတော။|
    count |၇၀၂|
      block |သပဒာနံ စရမာနော၊ အဂမာ တံ နိဝေသနံ။|
      block |တမဒ္ဒသ မဟာရာဇ၊ ဥတ္တရာ ဘဒ္ဒမတ္ထု တေ။|
    count |၇၀၃|
      block |ပူရံ ပါနီယသရကံ၊ ပူဝေ ဝိတ္တေ စ သာ အဒာ။|
      block |ပိတာ မေ ကာလင်္ကတော၊ ဘန္တေ တဿေတံ ဥပကပ္ပတု။|
    count |၇၀၄|
      block |သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။|
      block |ဘုဉ္ဇာမိ ကာမကာမီဟံ၊ ရာဇာ ဝေဿဝဏော ယထာ။|
    count |၇၀၅|
      block |တံ သုဏောဟိ မဟာရာဇ၊ အရိန္ဒမ ရဋ္ဌဝဍ္ဎန။|
      block |သဒေဝကဿ လောကဿ၊ ဗုဒ္ဓေါ အဂ္ဂေါ ပဝုစ္စတိ။|
      block |တံ ဗုဒ္ဓံ သရဏံ ဂစ္ဆ၊ သပုတ္တဒာရော အရိန္ဒမ။|
    count |၇၀၆|
      block |အဋ္ဌင်္ဂိကေန မဂ္ဂေန၊ ဖုသန္တိ အမတံ ပဒံ။|
      block |တံ ဓမ္မံ သရဏံ ဂစ္ဆ၊ သပုတ္တဒာရော အရိန္ဒမ။|
    count |၇၀၇|
      block |စတ္တာရော စ ပဋိပန္နာ၊ စတ္တာရော စ ဖလေ ဌိတာ။|
      block |ဧသ သင်္ဃော ဥဇုဘူတော၊ ပညာသီလသမာဟိတော။|
      block |တံ သင်္ဃံ သရဏံ ဂစ္ဆ၊ သပုတ္တဒာရော အရိန္ဒမ။|
    count |၇၀၈|
      block |ပါဏာတိပါတာ ဝိရမဿု ခိပ္ပံ၊ လောကေ အဒိန္နံ ပရိဝဇ္ဇယဿု။|
      block |အမဇ္ဇပေါ မာ စ မုသာ အဘာဏီ၊ သကေန ဒာရေန စ ဟောဟိ တုဋ္ဌောတိ။|
    count |၇၀၉|
      block |အတ္ထကာမောသိ မေ ယက္ခ၊ ဟိတကာမောသိ ဒေဝတေ။|
      block |ကရောမိ တုယှံ ဝစနံ၊ တွံသိ အာစရိယော မမ။|
    count |၇၁၀|
      block |ဥပေမိ သရဏံ ဗုဒ္ဓံ၊ ဓမ္မဉ္စာပိ အနုတ္တရံ။|
      block |သင်္ဃဉ္စ နရဒေဝဿ၊ ဂစ္ဆာမိ သရဏံ အဟံ။|
    count |၇၁၁|
      block |ပါဏာတိပါတာ ဝိရမာမိ ခိပ္ပံ၊ လောကေ အဒိန္နံ ပရိဝဇ္ဇယာမိ။|
      block |အမဇ္ဇပေါ နော စ မုသာ ဘဏာမိ၊ သကေန ဒာရေန စ ဟောမိ တုဋ္ဌော။|
    count |၇၁၂|
      block |ဩဖုဏာမိ မဟာဝါတေ၊ နဒိယာ သီဃဂါမိယာ။|
      block |ဝမာမိ ပါပိကံ ဒိဋ္ဌိံ၊ ဗုဒ္ဓါနံ သာသနေ ရတော။|
    count |၇၁၃|
      block |ဣဒံ ဝတွာန သောရဋ္ဌော၊ ဝိရမိတွာ ပါပဒဿနာ။|
      block |နမော ဘဂဝတော ကတွာ၊ ပါမောက္ခေါ ရထမာရုဟီတိ။|
    stand |နန္ဒကပေတဝတ္ထု တတိယံ။|
  block |၄။ ရေဝတီပေတဝတ္ထု|
    count |၇၁၄|
      block |ဥဋ္ဌေဟိ ရေဝတေ သုပါပဓမ္မေ၊ အပါရုတဒွာရေ အဒာနသီလေ။|
      block |နေဿာမ တံ ယတ္ထ ထုနန္တိ ဒုဂ္ဂတာ၊ သမပ္ပိတာ နေရယိကာ ဒုခေနာတိ။|
    count |၇၁၅|
      block |ဣစ္စေဝ ဝတွာန ယမဿ ဒူတာ၊ တေ ဒွေ ယက္ခါ လောဟိတက္ခါ ဗြဟန္တာ။|
      block |ပစ္စေကဗာဟာသု ဂဟေတွာ ရေဝတံ၊ ပက္ကာမယုံ ဒေဝဂဏဿ သန္တိကေ။|
    count |၇၁၆|
      block |အာဒိစ္စဝဏ္ဏံ ရုစိရံ ပဘဿရံ၊ ဗျမှံ သုဘံ ကဉ္စနဇာလဆန္နံ။|
      block |ကဿေတမာကိဏ္ဏဇနံ ဝိမာနံ၊ သုရိယဿ ရံသီရိဝ ဇောတမာနံ။|
    count |၇၁၇|
      block |နာရီဂဏာ စန္ဒနသာရလိတ္တာ၊ ဥဘတော ဝိမာနံ ဥပသောဘယန္တိ။|
      block |တံ ဒိဿတိ သုရိယသမာနဝဏ္ဏံ၊ ကော မောဒတိ သဂ္ဂပတ္တော ဝိမာနေတိ။|
    count |၇၁၈|
      block |ဗာရာဏသိယံ နန္ဒိယော နာမာသိ၊ ဥပါသကော အမစ္ဆရီ ဒာနပတိ ဝဒညူ။|
      block |တဿေတမာကိဏ္ဏဇနံ ဝိမာနံ၊ သုရိယဿ ရံသီရိဝ ဇောတမာနံ။|
    count |၇၁၉|
      block |နာရီဂဏာ စန္ဒနသာရလိတ္တာ၊ ဥဘတော ဝိမာနံ ဥပသောဘယန္တိ။|
      block |တံ ဒိဿတိ သုရိယသမာနဝဏ္ဏံ၊ သော မောဒတိ သဂ္ဂပတ္တော ဝိမာနေတိ။|
    count |၇၂၀|
      block |နန္ဒိယဿာဟံ ဘရိယာ၊ အဂါရိနီ သဗ္ဗကုလဿ ဣဿရာ။|
      block |ဘတ္တု ဝိမာနေ ရမိဿာမိ ဒာနဟံ၊ န ပတ္ထယေ နိရယဒဿနာယာတိ။|
    count |၇၂၁|
      block |ဧသော တေ နိရယော သုပါပဓမ္မေ၊ ပုညံ တယာ အကတံ ဇီဝလောကေ။|
      block |န ဟိ မစ္ဆရီ ရောသကော ပါပဓမ္မော၊ သဂ္ဂူပဂါနံ လဘတိ သဟဗျတန္တိ။|
    count |၇၂၂|
      block |ကိံ နု ဂူထဉ္စ မုတ္တဉ္စ၊ အသုစီ ပဋိဒိဿတိ။|
      block |ဒုဂ္ဂန္ဓံ ကိမိဒံ မီဠှံ၊ ကိမေတံ ဥပဝါယတီတိ။|
    count |၇၂၃|
      block |ဧသ သံသဝကော နာမ၊ ဂမ္ဘီရော သတပေါရိသော။|
      block |ယတ္ထ ဝဿသဟဿာနိ၊ တုဝံ ပစ္စသိ ရေဝတေတိ။|
    count |၇၂၄|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကေန သံသဝကော လဒ္ဓေါ၊ ဂမ္ဘီရော သတပေါရိသောတိ။|
    count |၇၂၅|
      block |သမဏေ ဗြာဟ္မဏေ စာပိ၊ အညေ ဝါပိ ဝနိဗ္ဗကေ။|
      block |မုသာဝါဒေန ဝဉ္စေသိ၊ တံ ပါပံ ပကတံ တယာ။|
    count |၇၂၆|
      block |တေန သံသဝကော လဒ္ဓေါ၊ ဂမ္ဘီရော သတပေါရိသော။|
      block |တတ္ထ ဝဿသဟဿာနိ၊ တုဝံ ပစ္စသိ ရေဝတေ။|
    count |၇၂၇|
      block |ဟတ္ထေပိ ဆိန္ဒန္တိ အထောပိ ပါဒေ၊ ကဏ္ဏေပိ ဆိန္ဒန္တိ အထောပိ နာသံ။|
      block |အထောပိ ကာကောဠဂဏာ သမေစ္စ၊ သင်္ဂမ္မ ခါဒန္တိ ဝိဖန္ဒမာနန္တိ။|
    count |၇၂၈|
      block |သာဓု ခေါ မံ ပဋိနေထ၊ ကာဟာမိ ကုသလံ ဗဟုံ။|
      block |ဒာနေန သမစရိယာယ၊ သံယမေန ဒမေန စ။|
      block |ယံ ကတွာ သုခိတာ ဟောန္တိ၊ န စ ပစ္ဆာနုတပ္ပရေတိ။|
    count |၇၂၉|
      block |ပုရေ တုဝံ ပမဇ္ဇိတွာ၊ ဣဒာနိ ပရိဒေဝသိ။|
      block |သယံ ကတာနံ ကမ္မာနံ၊ ဝိပါကံ အနုဘောဿသီတိ။|
    count |၇၃၀|
      block |ကော ဒေဝလောကတော မနုဿလောကံ၊ ဂန္တွာန ပုဋ္ဌော မေ ဧဝံ ဝဒေယျ။|
      block |နိက္ခိတ္တဒဏ္ဍေသု ဒဒာထ ဒာနံ၊ အစ္ဆာဒနံ သေယျ မထန္နပါနံ။|
      block |န ဟိ မစ္ဆရီ ရောသကော ပါပဓမ္မော၊ သဂ္ဂူပဂါနံ လဘတိ သဟဗျတံ။|
    count |၇၃၁|
      block |သာဟံ နူန ဣတော ဂန္တွာ၊ ယောနိံ လဒ္ဓါန မာနုသိံ။|
      block |ဝဒညူ သီလသမ္ပန္နာ၊ ကာဟာမိ ကုသလံ ဗဟုံ။|
      block |ဒာနေန သမစရိယာယ၊ သံယမေန ဒမေန စ။|
    count |၇၃၂|
      block |အာရာမာနိ စ ရောပိဿံ၊ ဒုဂ္ဂေ သင်္ကမနာနိ စ။|
      block |ပပဉ္စ ဥဒပါနဉ္စ၊ ဝိပ္ပသန္နေန စေတသာ။|
    count |၇၃၃|
      block |စာတုဒ္ဒသိံ ပဉ္စဒသိံ၊ ယာ စ ပက္ခဿ အဋ္ဌမီ။|
      block |ပါဋိဟာရိယပက္ခဉ္စ၊ အဋ္ဌင်္ဂသုသမာဂတံ။|
    count |၇၃၄|
      block |ဥပေါသထံ ဥပဝသိဿံ၊ သဒာ သီလေသု သံဝုတာ။|
      block |န စ ဒာနေ ပမဇ္ဇိဿံ၊ သာမံ ဒိဋ္ဌမိဒံ မယာတိ။|
    count |၇၃၅|
      block |ဣစ္စေဝံ ဝိပ္ပလပန္တိံ၊ ဖန္ဒမာနံ တတော တတော။|
      block |ခိပိံသု နိရယေ ဃောရေ၊ ဥဒ္ဓံပါဒံ အဝံသိရံ။|
    count |၇၃၆|
      block |အဟံ ပုရေ မစ္ဆရိနီ အဟောသိံ၊ ပရိဘာသိကာ သမဏဗြာဟ္မဏာနံ။|
      block |ဝိတထေန စ သာမိကံ ဝဉ္စယိတွာ၊ ပစ္စာမဟံ နိရယေ ဃောရရူပေတိ။|
    stand |ရေဝတီပေတဝတ္ထု စတုတ္ထံ။|
  block |၅။ ဥစ္ဆုပေတဝတ္ထု|
    count |၇၃၇|
      block |ဣဒံ မမ ဥစ္ဆုဝနံ မဟန္တံ၊ နိဗ္ဗတ္တတိ ပုညဖလံ အနပ္ပကံ။|
      block |တံ ဒာနိ မေ န ပရိဘောဂမေတိ၊ အာစိက္ခ ဘန္တေ ကိဿ အယံ ဝိပါကော။|
    count |၇၃၈|
      block |ဟညာမိ ခဇ္ဇာမိ စ ဝါယမာမိ၊ ပရိသက္ကာမိ ပရိဘုဉ္ဇိတုံ ကိဉ္စိ။|
      block |သွာဟံ ဆိန္နထာမော ကပဏော လာလပါမိ၊ ကိဿ ကမ္မဿ အယံ ဝိပါကော။|
    count |၇၃၉|
      block |ဝိဃာတော စာဟံ ပရိပတာမိ ဆမာယံ၊ ပရိဝတ္တာမိ ဝါရိစရောဝ ဃမ္မေ။|
      block |ရုဒတော စ မေ အဿုကာ နိဂ္ဂလန္တိ၊ အာစိက္ခ ဘန္တေ ကိဿ အယံ ဝိပါကော။|
    count |၇၄၀|
      block |ဆာတော ကိလန္တော စ ပိပါသိတော စ၊ သန္တဿိတော သာတသုခံ န ဝိန္ဒေ။|
      block |ပုစ္ဆာမိ တံ ဧတမတ္ထံ ဘဒန္တေ၊ ကထံ နု ဥစ္ဆုပရိဘောဂံ လဘေယျန္တိ။|
    count |၇၄၁|
      block |ပုရေ တုဝံ ကမ္မမကာသိ အတ္တနာ၊ မနုဿဘူတော ပုရိမာယ ဇာတိယာ။|
      block |အဟဉ္စ တံ ဧတမတ္ထံ ဝဒာမိ၊ သုတွာန တွံ ဧတမတ္ထံ ဝိဇာန။|
    count |၇၄၂|
      block |ဥစ္ဆုံ တုဝံ ခါဒမာနော ပယာတော၊ ပုရိသော စ တေ ပိဋ္ဌိတော အနွဂစ္ဆိ။|
      block |သော စ တံ ပစ္စာသန္တော ကထေသိ၊ တဿ တုဝံ န ကိဉ္စိ အာလပိတ္ထ။|
    count |၇၄၃|
      block |သော စ တံ အဘဏန္တံ အယာစိ၊ ဒေဟယျ ဥစ္ဆုန္တိ စ တံ အဝေါစ။|
      block |တဿ တုဝံ ပိဋ္ဌိတော ဥစ္ဆုံ အဒာသိ၊ တဿေတံ ကမ္မဿ အယံ ဝိပါကော။|
    count |၇၄၄|
      block |ဣင်္ဃ တွံ ဂန္တွာန ပိဋ္ဌိတော ဂဏှေယျာသိ၊ ဂဟေတွာန တံ ခါဒဿု ယာဝဒတ္ထံ။|
      block |တေနေဝ တွံ အတ္တမနော ဘဝိဿသိ၊ ဟဋ္ဌော စုဒဂ္ဂေါ စ ပမောဒိတော စာတိ။|
    count |၇၄၅|
      block |ဂန္တွာန သော ပိဋ္ဌိတော အဂ္ဂဟေသိ၊ ဂဟေတွာန တံ ခါဒိ ယာဝဒတ္ထံ။|
      block |တေနေဝ သော အတ္တမနော အဟောသိ၊ ဟဋ္ဌော စုဒဂ္ဂေါ စ ပမောဒိတော စာတိ။|
    stand |ဥစ္ဆုပေတဝတ္ထု ပဉ္စမံ။|
  block |၆။ ကုမာရပေတဝတ္ထု|
    count |၇၄၆|
      block |သာဝတ္ထိ နာမ နဂရံ၊ ဟိမဝန္တဿ ပဿတော။|
      block |တတ္ထ အာသုံ ဒွေ ကုမာရာ၊ ရာဇပုတ္တာတိ မေ သုတံ။|
    count |၇၄၇|
      block |သမ္မတ္တာ ရဇနီယေသု၊ ကာမဿာဒာဘိနန္ဒိနော။|
      block |ပစ္စုပ္ပန္နသုခေ ဂိဒ္ဓါ၊ န တေ ပဿိံသုနာဂတံ။|
    count |၇၄၈|
      block |တေ စုတာ စ မနုဿတ္တာ၊ ပရလောကံ ဣတော ဂတာ။|
      block |တေဓ ဃောသေန္တျဒိဿန္တာ၊ ပုဗ္ဗေ ဒုက္ကဋမတ္တနော။|
    count |၇၄၉|
      block |ဗဟူသု ဝတ သန္တေသု၊ ဒေယျဓမ္မေ ဥပဋ္ဌိတေ။|
      block |နာသက္ခိမှာ စ အတ္တာနံ၊ ပရိတ္တံ ကာတုံ သုခါဝဟံ။|
    count |၇၅၀|
      block |ကိံ တတော ပါပကံ အဿ၊ ယံ နော ရာဇကုလာ စုတာ။|
      block |ဥပပန္နာ ပေတ္တိဝိသယံ၊ ခုပ္ပိပါသသမပ္ပိတာ။|
    count |၇၅၁|
      block |သာမိနော ဣဓ ဟုတွာန၊ ဟောန္တိ အသာမိနော တဟိံ။|
      block |ဘမန္တိ ခုပ္ပိပါသာယ၊ မနုဿာ ဥန္နတောနတာ။|
    count |၇၅၂|
      block |ဧတမာဒီနဝံ ဉတွာ၊ ဣဿရမဒသမ္ဘဝံ။|
      block |ပဟာယ ဣဿရမဒံ၊ ဘဝေ သဂ္ဂဂတော နရော။|
      block |ကာယဿ ဘေဒာ သပ္ပညော၊ သဂ္ဂံ သော ဥပပဇ္ဇတီတိ။|
    stand |ကုမာရပေတဝတ္ထု ဆဋ္ဌံ။|
  block |၇။ ရာဇပုတ္တပေတဝတ္ထု|
    count |၇၅၃|
      block |ပုဗ္ဗေ ကတာနံ ကမ္မာနံ၊ ဝိပါကော မထယေ မနံ။|
      block |ရူပေ သဒ္ဒေ ရသေ ဂန္ဓေ၊ ဖောဋ္ဌဗ္ဗေ စ မနောရမေ။|
    count |၇၅၄|
      block |နစ္စံ ဂီတံ ရတိံ ခိဍ္ဍံ၊ အနုဘုတွာ အနပ္ပကံ။|
      block |ဥယျာနေ ပရိစရိတွာ၊ ပဝိသန္တော ဂိရိဗ္ဗဇံ။|
    count |၇၅၅|
      block |ဣသိံ သုနေတ္တ မဒ္ဒက္ခိ၊ အတ္တဒန္တံ သမာဟိတံ။|
      block |အပ္ပိစ္ဆံ ဟိရိသမ္ပန္နံ၊ ဥဉ္ဆေ ပတ္တဂတေ ရတံ။|
    count |၇၅၆|
      block |ဟတ္ထိက္ခန္ဓတော ဩရုယှ၊ လဒ္ဓါ ဘန္တေတိ စာဗြဝိ။|
      block |တဿ ပတ္တံ ဂဟေတွာန၊ ဥစ္စံ ပဂ္ဂယှ ခတ္တိယော။|
    count |၇၅၇|
      block |ထဏ္ဍိလေ ပတ္တံ ဘိန္ဒိတွာ၊ ဟသမာနော အပက္ကမိ။|
      block |ရညော ကိတဝဿာဟံ ပုတ္တော၊ ကိံ မံ ဘိက္ခု ကရိဿသိ။|
    count |၇၅၈|
      block |တဿ ကမ္မဿ ဖရုသဿ၊ ဝိပါကော ကဋုကော အဟု။|
      block |ယံ ရာဇပုတ္တော ဝေဒေသိ၊ နိရယမှိ သမပ္ပိတော။|
    count |၇၅၉|
      block |ဆဠေဝ စတုရာသီတိ၊ ဝဿာနိ နဝုတာနိ စ။|
      block |ဘုသံ ဒုက္ခံ နိဂစ္ဆိတ္ထော၊ နိရယေ ကတကိဗ္ဗိသော။|
    count |၇၆၀|
      block |ဥတ္တာနောပိ စ ပစ္စိတ္ထ၊ နိကုဇ္ဇော ဝါမဒက္ခိဏော။|
      block |ဥဒ္ဓံပါဒော ဌိတော စေဝ၊ စိရံ ဗာလော အပစ္စထ။|
    count |၇၆၁|
      block |ဗဟူနိ ဝဿသဟဿာနိ၊ ပူဂါနိ နဟုတာနိ စ။|
      block |ဘုသံ ဒုက္ခံ နိဂစ္ဆိတ္ထော၊ နိရယေ ကတကိဗ္ဗိသော။|
    count |၇၆၂|
      block |ဧတာဒိသံ ခေါ ကဋုကံ၊ အပ္ပဒုဋ္ဌပ္ပဒောသိနံ။|
      block |ပစ္စန္တိ ပါပကမ္မန္တာ၊ ဣသိမာသဇ္ဇ သုဗ္ဗတံ။|
    count |၇၆၃|
      block |သော တတ္ထ ဗဟုဝဿာနိ၊ ဝေဒယိတွာ ဗဟုံ ဒုခံ။|
      block |ခုပ္ပိပါသဟတော နာမ၊ ပေတော အာသိ တတော စုတော။|
    count |၇၆၄|
      block |ဧတမာဒီနဝံ ဉတွာ၊ ဣဿရမဒသမ္ဘဝံ။|
      block |ပဟာယ ဣဿရမဒံ၊ နိဝါတမနုဝတ္တယေ။|
    count |၇၆၅|
      block |ဒိဋ္ဌေဝ ဓမ္မေ ပါသံသော၊ ယော ဗုဒ္ဓေသု သဂါရဝေါ။|
      block |ကာယဿ ဘေဒာ သပ္ပညော၊ သဂ္ဂံ သော ဥပပဇ္ဇတီတိ။|
    stand |ရာဇပုတ္တပေတဝတ္ထု သတ္တမံ။|
  block |၈။ ဂူထခါဒကပေတဝတ္ထု|
    count |၇၆၆|
      block |ဂူထကူပတော ဥဂ္ဂန္တွာ၊ ကော နု ဒီနော ပတိဋ္ဌသိ။|
      block |နိဿံသယံ ပါပကမ္မန္တော၊ ကိံ နု သဒ္ဒဟသေ တုဝန္တိ။|
    count |၇၆၇|
      block |အဟံ ဘဒန္တေ ပေတောမှိ၊ ဒုဂ္ဂတော ယမလောကိကော။|
      block |ပါပကမ္မံ ကရိတွာန၊ ပေတလောကံ ဣတော ဂတော။|
    count |၇၆၈|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသီတိ။|
    count |၇၆၉|
      block |အဟု အာဝါသိကော မယှံ၊ ဣဿုကီ ကုလမစ္ဆရီ။|
      block |အဇ္ဈောသိတော မယှံ ဃရေ၊ ကဒရိယော ပရိဘာသကော။|
    count |၇၇၀|
      block |တဿာဟံ ဝစနံ သုတွာ၊ ဘိက္ခဝေါ ပရိဘာသိသံ။|
      block |တဿ ကမ္မဝိပါကေန၊ ပေတလောကံ ဣတော ဂတောတိ။|
    count |၇၇၁|
      block |အမိတ္တော မိတ္တဝဏ္ဏေန၊ ယော တေ အာသိ ကုလူပကော။|
      block |ကာယဿ ဘေဒာ ဒုပ္ပညော၊ ကိံ နု ပေစ္စ ဂတိံ ဂတောတိ။|
    count |၇၇၂|
      block |တဿေဝါဟံ ပါပကမ္မဿ၊ သီသေ တိဋ္ဌာမိ မတ္ထကေ။|
      block |သော စ ပရဝိသယံ ပတ္တော၊ မမေဝ ပရိစာရကော။|
    count |၇၇၃|
      block |ယံ ဘဒန္တေ ဟဒန္တညေ၊ ဧတံ မေ ဟောတိ ဘောဇနံ။|
      block |အဟဉ္စ ခေါ ယံ ဟဒာမိ၊ ဧတံ သော ဥပဇီဝတီတိ။|
    stand |ဂူထခါဒကပေတဝတ္ထု အဋ္ဌမံ။|
  block |၉။ ဂူထခါဒကပေတိဝတ္ထု|
    count |၇၇၄|
      block |ဂူထကူပတော ဥဂ္ဂန္တွာ၊ ကာ နု ဒီနာ ပတိဋ္ဌသိ။|
      block |နိဿံသယံ ပါပကမ္မန္တာ၊ ကိံ နု သဒ္ဒဟသေ တုဝန္တိ။|
    count |၇၇၅|
      block |အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာတိ။|
    count |၇၇၆|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသီတိ။|
    count |၇၇၇|
      block |အဟု အာဝါသိကော မယှံ၊ ဣဿုကီ ကုလမစ္ဆရီ။|
      block |အဇ္ဈောသိတော မယှံ ဃရေ၊ ကဒရိယော ပရိဘာသကော။|
    count |၇၇၈|
      block |တဿာဟံ ဝစနံ သုတွာ၊ ဘိက္ခဝေါ ပရိဘာသိသံ။|
      block |တဿ ကမ္မဝိပါကေန၊ ပေတလောကံ ဣတော ဂတာတိ။|
    count |၇၇၉|
      block |အမိတ္တော မိတ္တဝဏ္ဏေန၊ ယော တေ အာသိ ကုလူပကော။|
      block |ကာယဿ ဘေဒာ ဒုပ္ပညော၊ ကိံ နု ပေစ္စ ဂတိံ ဂတောတိ။|
    count |၇၈၀|
      block |တဿေဝါဟံ ပါပကမ္မဿ၊ သီသေ တိဋ္ဌာမိ မတ္ထကေ။|
      block |သော စ ပရဝိသယံ ပတ္တော၊ မမေဝ ပရိစာရကော။|
    count |၇၈၁|
      block |ယံ ဘဒန္တေ ဟဒန္တညေ၊ ဧတံ မေ ဟောတိ ဘောဇနံ။|
      block |အဟဉ္စ ခေါ ယံ ဟဒာမိ၊ ဧတံ သော ဥပဇီဝတီတိ။|
    stand |ဂူထခါဒကပေတိဝတ္ထု နဝမံ။|
  block |၁၀။ ဂဏပေတဝတ္ထု|
    count |၇၈၂|
      block |နဂ္ဂါ ဒုဗ္ဗဏ္ဏရူပါတ္ထ၊ ကိသာ ဓမနိသန္ထတာ။|
      block |ဥပ္ဖာသုလိကာ ကိသိကာ၊ ကေ နု တုမှေတ္ထ မာရိသာတိ။|
    count |၇၈၃|
      block |မယံ ဘဒန္တေ ပေတာမှာ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာတိ။|
    count |၇၈၄|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ပေတလောကံ ဣတော ဂတာတိ။|
    count |၇၈၅|
      block |အနာဝဋေသု တိတ္ထေသု၊ ဝိစိနိမှဒ္ဓမာသကံ။|
      block |သန္တေသု ဒေယျဓမ္မေသု၊ ဒီပံ နာကမှ အတ္တနော။|
    count |၇၈၆|
      block |နဒိံ ဥပေမ တသိတာ၊ ရိတ္တကာ ပရိဝတ္တတိ။|
      block |ဆာယံ ဥပေမ ဥဏှေသု၊ အာတပေါ ပရိဝတ္တတိ။|
    count |၇၈၇|
      block |အဂ္ဂိဝဏ္ဏော စ နော ဝါတော၊ ဍဟန္တော ဥပဝါယတိ။|
      block |ဧတဉ္စ ဘန္တေ အရဟာမ၊ အညဉ္စ ပါပကံ တတော။|
    count |၇၈၈|
      block |အပိ ယောဇနာနိ ဂစ္ဆာမ၊ ဆာတာ အာဟာရဂေဓိနော။|
      block |အလဒ္ဓါဝ နိဝတ္တာမ၊ အဟော နော အပ္ပပုညတာ။|
    count |၇၈၉|
      block |ဆာတာ ပမုစ္ဆိတာ ဘန္တာ၊ ဘူမိယံ ပဋိသုမ္ဘိတာ။|
      block |ဥတ္တာနာ ပဋိကိရာမ၊ အဝကုဇ္ဇာ ပတာမသေ။|
    count |၇၉၀|
      block |တေ စ တတ္ထေဝ ပတိတာ၊ ဘူမိယံ ပဋိသုမ္ဘိတာ။|
      block |ဥရံ သီသဉ္စ ဃဋ္ဋေမ၊ အဟော နော အပ္ပပုညတာ။|
    count |၇၉၁|
      block |ဧတဉ္စ ဘန္တေ အရဟာမ၊ အညဉ္စ ပါပကံ တတော။|
      block |သန္တေသု ဒေယျဓမ္မေသု၊ ဒီပံ နာကမှ အတ္တနော။|
    count |၇၉၂|
      block |တေ ဟိ နူန ဣတော ဂန္တွာ၊ ယောနိံ လဒ္ဓါန မာနုသိံ။|
      block |ဝဒညူ သီလသမ္ပန္နာ၊ ကာဟာမ ကုသလံ ဗဟုန္တိ။|
    stand |ဂဏပေတဝတ္ထု ဒသမံ။|
  block |၁၁။ ပါဋလိပုတ္တပေတဝတ္ထု|
    count |၇၉၃|
      block |ဒိဋ္ဌာ တယာ နိရယာ တိရစ္ဆာနယောနိ၊|
      block |ပေတာ အသုရာ အထဝါပိ မာနုသာ ဒေဝါ။ သယမဒ္ဒသ ကမ္မဝိပါကမတ္တနော၊|
      block |နေဿာမိ တံ ပါဋလိပုတ္တမက္ခတံ။ တတ္ထ ဂန္တွာ ကုသလံ ကရောဟိ ကမ္မံ။|
    count |၇၉၄|
      block |အတ္ထကာမောသိ မေ ယက္ခ၊ ဟိတကာမောသိ ဒေဝတေ။|
      block |ကရောမိ တုယှံ ဝစနံ၊ တွံသိ အာစရိယော မမ။|
    count |၇၉၅|
      block |ဒိဋ္ဌာ မယာ နိရယာ တိရစ္ဆာနယောနိ၊ ပေတာ အသုရာ အထဝါပိ မာနုသာ ဒေဝါ။|
      block |သယမဒ္ဒသံ ကမ္မဝိပါကမတ္တနော၊ ကာဟာမိ ပုညာနိ အနပ္ပကာနီတိ။|
    stand |ပါဋလိပုတ္တပေတဝတ္ထု ဧကာဒသမံ။|
  block |၁၂။ အမ္ဗဝနပေတဝတ္ထု|
    count |၇၉၆|
      block |အယဉ္စ တေ ပေါက္ခရဏီ သုရမ္မာ၊ သမာ သုတိတ္ထာ စ မဟောဒကာ စ။|
      block |သုပုပ္ဖိတာ ဘမရဂဏာနုကိဏ္ဏာ၊ ကထံ တယာ လဒ္ဓါ အယံ မနုညာ။|
    count |၇၉၇|
      block |ဣဒဉ္စ တေ အမ္ဗဝနံ သုရမ္မံ၊ သဗ္ဗောတုကံ ဓာရယတေ ဖလာနိ။|
      block |သုပုပ္ဖိတံ ဘမရဂဏာနုကိဏ္ဏံ၊ ကထံ တယာ လဒ္ဓမိဒံ ဝိမာနံ။|
    count |၇၉၈|
      block |အမ္ဗပက္ကံ ဒကံ ယာဂု၊ သီတစ္ဆာယာ မနောရမာ။|
      block |ဓီတာယ ဒိန္နဒာနေန၊ တေန မေ ဣဓ လဗ္ဘတိ။|
    count |၇၉၉|
      block |သန္ဒိဋ္ဌိကံ ကမ္မံ ဧဝံ ပဿထ၊ ဒာနဿ ဒမဿ သံယမဿ ဝိပါကံ။|
      block |ဒာသီ အဟံ အယျကုလေသု ဟုတွာ၊ သုဏိသာ ဟောမိ အဂါရဿ ဣဿရာတိ။|
    stand |အမ္ဗဝနပေတဝတ္ထု ဒွာဒသမံ။|
  block |၁၃။ အက္ခရုက္ခပေတဝတ္ထု|
    count |၈၀၀|
      block |ယံ ဒဒာတိ န တံ ဟောတိ၊ ဒေထေဝ ဒာနံ ဒတွာ ဥဘယံ တရတိ။|
      block |ဥဘယံ တေန ဒာနေန ဂစ္ဆတိ၊ ဇာဂရထ မာပမဇ္ဇထာတိ။|
    stand |အက္ခရုက္ခပေတဝတ္ထု တေရသမံ။|
  block |၁၄။ ဘောဂသံဟရပေတဝတ္ထု|
    count |၈၀၁|
      block |မယံ ဘောဂေ သံဟရိမှ၊ သမေန ဝိသမေန စ။|
      block |တေ အညေ ပရိဘုဉ္ဇန္တိ၊ မယံ ဒုက္ခဿ ဘာဂိနီတိ။|
    stand |ဘောဂသံဟရပေတဝတ္ထု စုဒ္ဒသမံ။|
  block |၁၅။ သေဋ္ဌိပုတ္တပေတဝတ္ထု|
    count |၈၀၂|
      block |သဋ္ဌိဝဿသဟဿာနိ၊ ပရိပုဏ္ဏာနိ သဗ္ဗသော။|
      block |နိရယေ ပစ္စမာနာနံ၊ ကဒာ အန္တော ဘဝိဿတိ။|
    count |၈၀၃|
      block |နတ္ထိ အန္တော ကုတော အန္တော၊ န အန္တော ပဋိဒိဿတိ။|
      block |တထာ ဟိ ပကတံ ပါပံ၊ တုယှံ မယှဉ္စ မာရိသာ။|
    count |၈၀၄|
      block |ဒုဇ္ဇီဝိတမဇီဝမှ၊ ယေ သန္တေ န ဒဒမှသေ။|
      block |သန္တေသု ဒေယျဓမ္မေသု၊ ဒီပံ နာကမှ အတ္တနော။|
    count |၈၀၅|
      block |သောဟံ နူန ဣတော ဂန္တွာ၊ ယောနိံ လဒ္ဓါန မာနုသိံ။|
      block |ဝဒညူ သီလသမ္ပန္နော၊ ကာဟာမိ ကုသလံ ဗဟုန္တိ။|
    stand |သေဋ္ဌိပုတ္တပေတဝတ္ထု ပန္နရသမံ။|
  block |၁၆။ သဋ္ဌိကူဋပေတဝတ္ထု|
    count |၈၀၆|
      block |ကိံ နု ဥမ္မတ္တရူပေါဝ၊ မိဂေါ ဘန္တောဝ ဓာဝသိ။|
      block |နိဿံသယံ ပါပကမ္မန္တော၊ ကိံ နု သဒ္ဒာယသေ တုဝန္တိ။|
    count |၈၀၇|
      block |အဟံ ဘဒန္တေ ပေတောမှိ၊ ဒုဂ္ဂတော ယမလောကိကော။|
      block |ပါပကမ္မံ ကရိတွာန၊ ပေတလောကံ ဣတော ဂတော။|
    count |၈၀၈|
      block |သဋ္ဌိ ကူဋသဟဿာနိ၊ ပရိပုဏ္ဏာနိ သဗ္ဗသော။|
      block |သီသေ မယှံ နိပတန္တိ၊ တေ ဘိန္ဒန္တိ စ မတ္ထကန္တိ။|
    count |၈၀၉|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ဣဒံ ဒုက္ခံ နိဂစ္ဆသိ။|
    count |၈၁၀|
      block |သဋ္ဌိ ကူဋသဟဿာနိ၊ ပရိပုဏ္ဏာနိ သဗ္ဗသော။|
      block |သီသေ တုယှံ နိပတန္တိ၊ တေ ဘိန္ဒန္တိ စ မတ္ထကန္တိ။|
    count |၈၁၁|
      block |အထဒ္ဒသာသိံ သမ္ဗုဒ္ဓံ၊ သုနေတ္တံ ဘာဝိတိန္ဒြိယံ။|
      block |နိသိန္နံ ရုက္ခမူလသ္မိံ၊ ဈာယန္တံ အကုတောဘယံ။|
    count |၈၁၂|
      block |သာလိတ္တကပ္ပဟာရေန၊ ဘိန္ဒိဿံ တဿ မတ္ထကံ။|
      block |တဿ ကမ္မဝိပါကေန၊ ဣဒံ ဒုက္ခံ နိဂစ္ဆိသံ။|
    count |၈၁၃|
      block |သဋ္ဌိ ကူဋသဟဿာနိ၊ ပရိပုဏ္ဏာနိ သဗ္ဗသော။|
      block |သီသေ မယှံ နိပတန္တိ၊ တေ ဘိန္ဒန္တိ စ မတ္ထကန္တိ။|
    count |၈၁၄|
      block |ဓမ္မေန တေ ကာပုရိသ၊ သဋ္ဌိကူဋသဟဿာနိ၊ ပရိပုဏ္ဏာနိ သဗ္ဗသော။|
      block |သီသေ တုယှံ နိပတန္တိ၊ တေ ဘိန္ဒန္တိ စ မတ္ထကန္တိ။|
      block |အမ္ဗသက္ကရော သေရီသကော၊ ပိင်္ဂလော ရေဝတိ ဥစ္ဆု။|
      block |ဒွေ ကုမာရာ ဒုဝေ ဂူထာ၊ ဂဏပါဋလိအမ္ဗဝနံ။|
      block |အက္ခရုက္ခဘောဂသံဟရာ၊ သေဋ္ဌိပုတ္တသဋ္ဌိကူဋာ။|
      block |ဣတိ သောဠသဝတ္ထူနိ၊ ဝဂ္ဂေါ တေန ပဝုစ္စတိ။|
      block |ဥရဂေါ ဥပရိဝဂ္ဂေါ၊ စူဠမဟာတိ စတုဓာ။|
      block |ဝတ္ထူနိ ဧကပညာသံ၊ စတုဓာ ဘာဏဝါရတော။|
    stand |သဋ္ဌိကူဋပေတဝတ္ထု သောဠသမံ။|
    stand |မဟာဝဂ္ဂေါ စတုတ္ထော နိဋ္ဌိတော။|
    block |တဿုဒ္ဒာနံ|
    block |အထ ဝဂ္ဂုဒ္ဒာနံ|
    stand |ပေတဝတ္ထုပါဠိ နိဋ္ဌိတာ။|
