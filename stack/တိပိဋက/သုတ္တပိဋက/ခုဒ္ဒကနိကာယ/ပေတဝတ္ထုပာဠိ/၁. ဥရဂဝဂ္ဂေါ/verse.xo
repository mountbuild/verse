block |၁။ ဥရဂဝဂ္ဂေါ|
  stand |။ နမော တဿ ဘဂဝတော အရဟတော သမ္မာသမ္ဗုဒ္ဓဿ။ခုဒ္ဒကနိကာယေ|
  block |၁။ ခေတ္တူပမပေတဝတ္ထု|
    count |၁|
      block |ခေတ္တူပမာ အရဟန္တော၊ ဒာယကာ ကဿကူပမာ။|
      block |ဗီဇူပမံ ဒေယျဓမ္မံ၊ ဧတ္တော နိဗ္ဗတ္တတေ ဖလံ။|
    count |၂|
      block |ဧတံ ဗီဇံ ကသိ ခေတ္တံ၊ ပေတာနံ ဒာယကဿ စ။|
      block |တံ ပေတာ ပရိဘုဉ္ဇန္တိ၊ ဒာတာ ပုညေန ဝဍ္ဎတိ။|
    count |၃|
      block |ဣဓေဝ ကုသလံ ကတွာ၊ ပေတေ စ ပဋိပူဇိယ။|
      block |သဂ္ဂဉ္စ ကမတိ ဋ္ဌာနံ၊ ကမ္မံ ကတွာန ဘဒ္ဒကန္တိ။|
    stand |ခေတ္တူပမပေတဝတ္ထု ပဌမံ။|
  block |၂။ သူကရမုခပေတဝတ္ထု|
    count |၄|
      block |ကာယော တေ သဗ္ဗသောဝဏ္ဏော၊ သဗ္ဗာ ဩဘာသတေ ဒိသာ။|
      block |မုခံ တေ သူကရဿေဝ၊ ကိံ ကမ္မမကရီ ပုရေ။|
    count |၅|
      block |ကာယေန သညတော အာသိံ၊ ဝါစာယာသိမသညတော။|
      block |တေန မေတာဒိသော ဝဏ္ဏော၊ ယထာ ပဿသိ နာရဒ။|
    count |၆|
      block |တံ တျာဟံ နာရဒ ဗြူမိ၊ သာမံ ဒိဋ္ဌမိဒံ တယာ။|
      block |မာကာသိ မုခသာ ပါပံ၊ မာ ခေါ သူကရမုခေါ အဟူတိ။|
    stand |သူကရမုခပေတဝတ္ထု ဒုတိယံ။|
  block |၃။ ပူတိမုခပေတဝတ္ထု|
    count |၇|
      block |ဒိဗ္ဗံ သုဘံ ဓာရေသိ ဝဏ္ဏဓာတုံ၊ ဝေဟာယသံ တိဋ္ဌသိ အန္တလိက္ခေ။|
      block |မုခဉ္စ တေ ကိမယော ပူတိဂန္ဓံ၊ ခါဒန္တိ ကိံ ကမ္မမကာသိ ပုဗ္ဗေ။|
    count |၈|
      block |သမဏော အဟံ ပါပေါတိဒုဋ္ဌဝါစော၊ တပဿိရူပေါ မုခသာ အသညတော။|
      block |လဒ္ဓါ စ မေ တပသာ ဝဏ္ဏဓာတု၊ မုခဉ္စ မေ ပေသုဏိယေန ပူတိ။|
    count |၉|
      block |တယိဒံ တယာ နာရဒ သာမံ ဒိဋ္ဌံ၊|
      block |အနုကမ္ပကာ ယေ ကုသလာ ဝဒေယျုံ။|
      block |မာ ပေသုဏံ မာ စ မုသာ အဘာဏိ၊|
      block |ယက္ခေါ တုဝံ ဟောဟိသိ ကာမကာမီတိ။|
    stand |ပူတိမုခပေတဝတ္ထု တတိယံ။|
  block |၄။ ပိဋ္ဌဓီတလိကပေတဝတ္ထု|
    count |၁၀|
      block |ယံ ကိဉ္စာရမ္မဏံ ကတွာ၊ ဒဇ္ဇာ ဒာနံ အမစ္ဆရီ။|
      block |ပုဗ္ဗပေတေ စ အာရဗ္ဘ၊ အထ ဝါ ဝတ္ထုဒေဝတာ။|
    count |၁၁|
      block |စတ္တာရော စ မဟာရာဇေ၊ လောကပါလေ ယသဿိနေ။|
      block ||
      block |ကုဝေရံ ဓတရဋ္ဌဉ္စ၊ ဝိရူပက္ခံ ဝိရူဠှကံ။|
      block |တေ စေဝ ပူဇိတာ ဟောန္တိ၊ ဒာယကာ စ အနိပ္ဖလာ။|
    count |၁၂|
      block |န ဟိ ရုဏ္ဏံ ဝါ သောကော ဝါ၊ ယာ စညာ ပရိဒေဝနာ။|
      block |န တံ ပေတဿ အတ္ထာယ၊ ဧဝံ တိဋ္ဌန္တိ ဉာတယော။|
    count |၁၃|
      block |အယဉ္စ ခေါ ဒက္ခိဏာ ဒိန္နာ၊ သင်္ဃမှိ သုပ္ပတိဋ္ဌိတာ။|
      block |ဒီဃရတ္တံ ဟိတာယဿ၊ ဌာနသော ဥပကပ္ပတီတိ။|
    stand |ပိဋ္ဌဓီတလိကပေတဝတ္ထု စတုတ္ထံ။|
  block |၅။ တိရောကုဋ္ဋပေတဝတ္ထု|
    count |၁၄|
      block |တိရောကုဋ္ဋေသု တိဋ္ဌန္တိ၊ သန္ဓိသိင်္ဃာဋကေသု စ။|
      block |ဒွာရဗာဟာသု တိဋ္ဌန္တိ၊ အာဂန္တွာန သကံ ဃရံ။|
    count |၁၅|
      block |ပဟူတေ အန္နပါနမှိ၊ ခဇ္ဇဘောဇ္ဇေ ဥပဋ္ဌိတေ။|
      block |န တေသံ ကောစိ သရတိ၊ သတ္တာနံ ကမ္မပစ္စယာ။|
    count |၁၆|
      block |ဧဝံ ဒဒန္တိ ဉာတီနံ၊ ယေ ဟောန္တိ အနုကမ္ပကာ။|
      block |သုစိံ ပဏီတံ ကာလေန၊ ကပ္ပိယံ ပါနဘောဇနံ။|
      block |ဣဒံ ဝေါ ဉာတီနံ ဟောတု၊ သုခိတာ ဟောန္တု ဉာတယော။|
    count |၁၇|
      block |တေ စ တတ္ထ သမာဂန္တွာ၊ ဉာတိပေတာ သမာဂတာ။|
      block |ပဟူတေ အန္နပါနမှိ၊ သက္ကစ္စံ အနုမောဒရေ။|
    count |၁၈|
      block |စိရံ ဇီဝန္တု နော ဉာတီ၊ ယေသံ ဟေတု လဘာမသေ။|
      block |အမှာကဉ္စ ကတာ ပူဇာ၊ ဒာယကာ စ အနိပ္ဖလာ။|
    count |၁၉|
      block |န ဟိ တတ္ထ ကသိ အတ္ထိ၊ ဂေါရက္ခေတ္ထ န ဝိဇ္ဇတိ။|
      block |ဝဏိဇ္ဇာ တာဒိသီ နတ္ထိ၊ ဟိရညေန ကယာကယံ။|
      block |ဣတော ဒိန္နေန ယာပေန္တိ၊ ပေတာ ကာလဂတာ တဟိံ။|
    count |၂၀|
      block |ဥန္နမေ ဥဒကံ ဝုဋ္ဌံ၊ ယထာ နိန္နံ ပဝတ္တတိ။|
      block |ဧဝမေဝ ဣတော ဒိန္နံ၊ ပေတာနံ ဥပကပ္ပတိ။|
    count |၂၁|
      block |ယထာ ဝါရိဝဟာ ပူရာ၊ ပရိပူရေန္တိ သာဂရံ။|
      block |ဧဝမေဝ ဣတော ဒိန္နံ၊ ပေတာနံ ဥပကပ္ပတိ။|
    count |၂၂|
      block |အဒာသိ မေ အကာသိ မေ၊ ဉာတိ မိတ္တာ သခါ စ မေ။|
      block |ပေတာနံ ဒက္ခိဏံ ဒဇ္ဇာ၊ ပုဗ္ဗေ ကတမနုဿရံ။|
    count |၂၃|
      block |န ဟိ ရုဏ္ဏံ ဝါ သောကော ဝါ၊ ယာ စညာ ပရိဒေဝနာ။|
      block |န တံ ပေတာနမတ္ထာယ၊ ဧဝံ တိဋ္ဌန္တိ ဉာတယော။|
    count |၂၄|
      block |အယဉ္စ ခေါ ဒက္ခိဏာ ဒိန္နာ၊ သင်္ဃမှိ သုပ္ပတိဋ္ဌိတာ။|
      block |ဒီဃရတ္တံ ဟိတာယဿ၊ ဌာနသော ဥပကပ္ပတိ။|
    count |၂၅|
      block |သော ဉာတိဓမ္မော စ အယံ နိဒဿိတော၊ ပေတာန ပူဇာ စ ကတာ ဥဠာရာ။|
      block |ဗလဉ္စ ဘိက္ခူနမနုပ္ပဒိန္နံ၊ တုမှေဟိ ပုညံ ပသုတံ အနပ္ပကန္တိ။|
    stand |တိရောကုဋ္ဋပေတဝတ္ထု ပဉ္စမံ။|
  block |၆။ ပဉ္စပုတ္တခါဒပေတိဝတ္ထု|
    count |၂၆|
      block |နဂ္ဂါ ဒုဗ္ဗဏ္ဏရူပါသိ၊ ဒုဂ္ဂန္ဓာ ပူတိ ဝါယသိ။|
      block |မက္ခိကာဟိ ပရိကိဏ္ဏာ၊ ကာ နု တွံ ဣဓ တိဋ္ဌသီတိ။|
    count |၂၇|
      block |အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၂၈|
      block |ကာလေန ပဉ္စ ပုတ္တာနိ၊ သာယံ ပဉ္စ ပုနာပရေ။|
      block |ဝိဇာယိတွာန ခါဒာမိ၊ တေပိ နာ ဟောန္တိ မေ အလံ။|
    count |၂၉|
      block |ပရိဍယှတိ ဓူမာယတိ၊ ခုဒာယ ဟဒယံ မမ။|
      block |ပါနီယံ န လဘေ ပါတုံ၊ ပဿ မံ ဗျသနံ ဂတန္တိ။|
    count |၃၀|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ပုတ္တမံသာနိ ခါဒသီတိ။|
    count |၃၁|
      block |သပတီ မေ ဂဗ္ဘိနီ အာသိ၊ တဿာ ပါပံ အစေတယိံ။|
      block |သာဟံ ပဒုဋ္ဌမနသာ၊ အကရိံ ဂဗ္ဘပါတနံ။|
    count |၃၂|
      block |တဿာ ဒွေမာသိကော ဂဗ္ဘော၊ လောဟိတညေဝ ပဂ္ဃရိ။|
      block |တဒဿာ မာတာ ကုပိတာ၊ မယှံ ဉာတီ သမာနယိ။|
      block |သပထဉ္စ မံ ကာရေသိ၊ ပရိဘာသာပယီ စ မံ။|
    count |၃၃|
      block |သာဟံ ဃောရဉ္စ သပထံ၊ မုသာဝါဒံ အဘာသိသံ။|
      block |ပုတ္တမံသာနိ ခါဒာမိ၊ သစေ တံ ပကတံ မယာ။|
    count |၃၄|
      block |တဿ ကမ္မဿ ဝိပါကေန၊ မုသာဝါဒဿ စူဘယံ။|
      block |ပုတ္တမံသာနိ ခါဒာမိ၊ ပုဗ္ဗလောဟိတမက္ခိတာတိ။|
    stand |ပဉ္စပုတ္တခါဒပေတိဝတ္ထု ဆဋ္ဌံ။|
  block |၇။ သတ္တပုတ္တခါဒပေတိဝတ္ထု|
    count |၃၅|
      block |နဂ္ဂါ ဒုဗ္ဗဏ္ဏရူပါသိ၊ ဒုဂ္ဂန္ဓာ ပူတိ ဝါယသိ။|
      block |မက္ခိကာဟိ ပရိကိဏ္ဏာ၊ ကာ နု တွံ ဣဓ တိဋ္ဌသီတိ။|
    count |၃၆|
      block |အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၃၇|
      block |ကာလေန သတ္တ ပုတ္တာနိ၊ သာယံ သတ္တ ပုနာပရေ။|
      block |ဝိဇာယိတွာန ခါဒာမိ၊ တေပိ နာ ဟောန္တိ မေ အလံ။|
    count |၃၈|
      block |ပရိဍယှတိ ဓူမာယတိ၊ ခုဒာယ ဟဒယံ မမ။|
      block |နိဗ္ဗုတိံ နာဓိဂစ္ဆာမိ၊ အဂ္ဂိဒဍ္ဎာဝ အာတပေတိ။|
    count |၃၉|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ပုတ္တမံသာနိ ခါဒသီတိ။|
    count |၄၀|
      block |အဟူ မယှံ ဒုဝေ ပုတ္တာ၊ ဥဘော သမ္ပတ္တယောဗ္ဗနာ။|
      block |သာဟံ ပုတ္တဗလူပေတာ၊ သာမိကံ အတိမညိသံ။|
    count |၄၁|
      block |တတော မေ သာမိကော ကုဒ္ဓေါ၊ သပတ္တိံ မယှမာနယိ။|
      block |သာ စ ဂဗ္ဘံ အလဘိတ္ထ၊ တဿာ ပါပံ အစေတယိံ။|
    count |၄၂|
      block |သာဟံ ပဒုဋ္ဌမနသာ၊ အကရိံ ဂဗ္ဘပါတနံ။|
      block |တဿာ တေမာသိကော ဂဗ္ဘော၊ ပုဗ္ဗလောဟိတကော ပတိ။|
    count |၄၃|
      block |တဒဿာ မာတာ ကုပိတာ၊ မယှံ ဉာတီ သမာနယိ။|
      block |သပထဉ္စ မံ ကာရေသိ၊ ပရိဘာသာပယီ စ မံ။|
    count |၄၄|
      block |သာဟံ ဃောရဉ္စ သပထံ၊ မုသာဝါဒံ အဘာသိသံ။|
      block |ပုတ္တမံသာနိ ခါဒာမိ၊ သစေ တံ ပကတံ မယာ။|
    count |၄၅|
      block |တဿ ကမ္မဿ ဝိပါကေန၊ မုသာဝါဒဿ စူဘယံ။|
      block |ပုတ္တမံသာနိ ခါဒာမိ၊ ပုဗ္ဗလောဟိတမက္ခိတာတိ။|
    stand |သတ္တပုတ္တခါဒပေတိဝတ္ထု သတ္တမံ။|
  block |၈။ ဂေါဏပေတဝတ္ထု|
    count |၄၆|
      block |ကိံ နု ဥမ္မတ္တရူပေါဝ၊ လာယိတွာ ဟရိတံ တိဏံ။|
      block |ခါဒ ခါဒာတိ လပသိ၊ ဂတသတ္တံ ဇရဂ္ဂဝံ။|
    count |၄၇|
      block |န ဟိ အန္နေန ပါနေန၊ မတော ဂေါဏော သမုဋ္ဌဟေ။|
      block |တွံသိ ဗာလော စ ဒုမ္မေဓော၊ ယထာ တညောဝ ဒုမ္မတီတိ။|
    count |၄၈|
      block |ဣမေ ပါဒာ ဣဒံ သီသံ၊ အယံ ကာယော သဝါလဓိ။|
      block |နေတ္တာ တထေဝ တိဋ္ဌန္တိ၊ အယံ ဂေါဏော သမုဋ္ဌဟေ။|
    count |၄၉|
      block |နာယျကဿ ဟတ္ထပါဒာ၊ ကာယော သီသဉ္စ ဒိဿတိ။|
      block |ရုဒံ မတ္တိကထူပသ္မိံ၊ နနု တွညေဝ ဒုမ္မတီတိ။|
    count |၅၀|
      block |အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။|
      block |ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။|
    count |၅၁|
      block |အဗ္ဗဟီ ဝတ မေ သလ္လံ၊ သောကံ ဟဒယနိဿိတံ။|
      block |ယော မေ သောကပရေတဿ၊ ပိတုသောကံ အပါနုဒိ။|
    count |၅၂|
      block |သွာဟံ အဗ္ဗူဠှသလ္လောသ္မိ၊ သီတိဘူတောသ္မိ နိဗ္ဗုတော။|
      block |န သောစာမိ န ရောဒာမိ၊ တဝ သုတွာန မာဏဝ။|
    count |၅၃|
      block |ဧဝံ ကရောန္တိ သပ္ပညာ၊ ယေ ဟောန္တိ အနုကမ္ပကာ။|
      block |ဝိနိဝတ္တယန္တိ သောကမှာ၊ သုဇာတော ပိတရံ ယထာတိ။|
    stand |ဂေါဏပေတဝတ္ထု အဋ္ဌမံ။|
  block |၉။ မဟာပေသကာရပေတိဝတ္ထု|
    count |၅၄|
      block |ဂူထဉ္စ မုတ္တံ ရုဟိရဉ္စ ပုဗ္ဗံ၊ ပရိဘုဉ္ဇတိ ကိဿ အယံ ဝိပါကော။|
      block |အယံ နု ကိံ ကမ္မမကာသိ နာရီ၊ ယာ သဗ္ဗဒာ လောဟိတပုဗ္ဗဘက္ခါ။|
    count |၅၅|
      block |နဝါနိ ဝတ္ထာနိ သုဘာနိ စေဝ၊ မုဒူနိ သုဒ္ဓါနိ စ လောမသာနိ။|
      block |ဒိန္နာနိ မိဿာ ကိတကာ ဘဝန္တိ၊ အယံ နု ကိံ ကမ္မမကာသိ နာရီတိ။|
    count |၅၆|
      block |ဘရိယာ မမေသာ အဟူ ဘဒန္တေ၊ အဒာယိကာ မစ္ဆရိနီ ကဒရိယာ။|
      block |သာ မံ ဒဒန္တံ သမဏဗြာဟ္မဏာနံ၊ အက္ကောသတိ စ ပရိဘာသတိ စ။|
    count |၅၇|
      block |ဂူထဉ္စ မုတ္တံ ရုဟိရဉ္စ ပုဗ္ဗံ၊ ပရိဘုဉ္ဇ တွံ အသုစိံ သဗ္ဗကာလံ။|
      block |ဧတံ တေ ပရလောကသ္မိံ ဟောတု၊ ဝတ္ထာ စ တေ ကိဋကသမာ ဘဝန္တု။|
      block |ဧတာဒိသံ ဒုစ္စရိတံ စရိတွာ၊ ဣဓာဂတာ စိရရတ္တာယ ခါဒတီတိ။|
    stand |မဟာပေသကာရပေတိဝတ္ထု နဝမံ။|
  block |၁၀။ ခလ္လာဋိယပေတိဝတ္ထု|
    count |၅၈|
      block |ကာ နု အန္တောဝိမာနသ္မိံ၊ တိဋ္ဌန္တီ နူပနိက္ခမိ။|
      block |ဥပနိက္ခမဿု ဘဒ္ဒေ၊ ပဿာမ တံ ဗဟိဋ္ဌိတန္တိ။|
    count |၅၉|
      block |အဋ္ဋီယာမိ ဟရာယာမိ၊ နဂ္ဂါ နိက္ခမိတုံ ဗဟိ။|
      block |ကေသေဟမှိ ပဋိစ္ဆန္နာ၊ ပုညံ မေ အပ္ပကံ ကတန္တိ။|
    count |၆၀|
      block |ဟန္ဒုတ္တရီယံ ဒဒာမိ တေ၊ ဣဒံ ဒုဿံ နိဝါသယ။|
      block |ဣဒံ ဒုဿံ နိဝါသေတွာ၊ ဧဟိ နိက္ခမ သောဘနေ။|
      block |ဥပနိက္ခမဿု ဘဒ္ဒေ၊ ပဿာမ တံ ဗဟိဋ္ဌိတန္တိ။|
    count |၆၁|
      block |ဟတ္ထေန ဟတ္ထေ တေ ဒိန္နံ၊ န မယှံ ဥပကပ္ပတိ။|
      block |ဧသေတ္ထုပါသကော သဒ္ဓေါ၊ သမ္မာသမ္ဗုဒ္ဓသာဝကော။|
    count |၆၂|
      block |ဧတံ အစ္ဆာဒယိတွာန၊ မမ ဒက္ခိဏမာဒိသ။|
      block |တထာဟံ သုခိတာ ဟေဿံ၊ သဗ္ဗကာမသမိဒ္ဓိနီတိ။|
    count |၆၃|
      block |တဉ္စ တေ နှာပယိတွာန၊ ဝိလိမ္ပေတွာန ဝါဏိဇာ။|
      block |ဝတ္ထေဟစ္ဆာဒယိတွာန၊ တဿာ ဒက္ခိဏမာဒိသုံ။|
    count |၆၄|
      block |သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။|
      block |ဘောဇနစ္ဆာဒနပါနီယံ၊ ဒက္ခိဏာယ ဣဒံ ဖလံ။|
    count |၆၅|
      block |တတော သုဒ္ဓါ သုစိဝသနာ၊ ကာသိကုတ္တမဓာရိနီ။|
      block |ဟသန္တီ ဝိမာနာ နိက္ခမိ၊ ဒက္ခိဏာယ ဣဒံ ဖလန္တိ။|
    count |၆၆|
      block |သုစိတ္တရူပံ ရုစိရံ၊ ဝိမာနံ တေ ပဘာသတိ။|
      block |ဒေဝတေ ပုစ္ဆိတာစိက္ခ၊ ကိဿ ကမ္မဿိဒံ ဖလန္တိ။|
    count |၆၇|
      block |ဘိက္ခုနော စရမာနဿ၊ ဒောဏိနိမ္မဇ္ဇနိံ အဟံ။|
      block |အဒာသိံ ဥဇုဘူတဿ၊ ဝိပ္ပသန္နေန စေတသာ။|
    count |၆၈|
      block |တဿ ကမ္မဿ ကုသလဿ၊ ဝိပါကံ ဒီဃမန္တရံ။|
      block |အနုဘောမိ ဝိမာနသ္မိံ၊ တဉ္စ ဒာနိ ပရိတ္တကံ။|
    count |၆၉|
      block |ဥဒ္ဓံ စတူဟိ မာသေဟိ၊ ကာလံကိရိယာ ဘဝိဿတိ။|
      block |ဧကန္တကဋုကံ ဃောရံ၊ နိရယံ ပပတိဿဟံ။|
    count |၇၀|
      block |စတုက္ကဏ္ဏံ စတုဒွာရံ၊ ဝိဘတ္တံ ဘာဂသော မိတံ။|
      block |အယောပါကာရပရိယန္တံ၊ အယသာ ပဋိကုဇ္ဇိတံ။|
    count |၇၁|
      block |တဿ အယောမယာ ဘူမိ၊ ဇလိတာ တေဇသာ ယုတာ။|
      block |သမန္တာ ယောဇနသတံ၊ ဖရိတွာ တိဋ္ဌတိ သဗ္ဗဒာ။|
    count |၇၂|
      block |တတ္ထာဟံ ဒီဃမဒ္ဓါနံ၊ ဒုက္ခံ ဝေဒိဿ ဝေဒနံ။|
      block |ဖလဉ္စ ပါပကမ္မဿ၊ တသ္မာ သောစာမဟံ ဘုသန္တိ။|
    stand |ခလ္လာဋိယပေတိဝတ္ထု ဒသမံ။|
  block |၁၁။ နာဂပေတဝတ္ထု|
    count |၇၃|
      block |ပုရတောဝ သေတေန ပလေတိ ဟတ္ထိနာ၊ မဇ္ဈေ ပန အဿတရီရထေန။|
      block |ပစ္ဆာ စ ကညာ သိဝိကာယ နီယတိ၊ ဩဘာသယန္တီ ဒသ သဗ္ဗတော ဒိသာ။|
    count |၇၄|
      block |တုမှေ ပန မုဂ္ဂရဟတ္ထပါဏိနော၊ ရုဒံမုခါ ဆိန္နပဘိန္နဂတ္တာ။|
      block |မနုဿဘူတာ ကိမကတ္ထ ပါပံ၊ ယေနညမညဿ ပိဝါထ လောဟိတန္တိ။|
    count |၇၅|
      block |ပုရတောဝ ယော ဂစ္ဆတိ ကုဉ္ဇရေန၊ သေတေန နာဂေန စတုက္ကမေန။|
      block |အမှာက ပုတ္တော အဟု ဇေဋ္ဌကော သော၊ ဒာနာနိ ဒတွာန သုခီ ပမောဒတိ။|
    count |၇၆|
      block |ယော သော မဇ္ဈေ အဿတရီရထေန၊ စတုဗ္ဘိ ယုတ္တေန သုဝဂ္ဂိတေန။|
      block |အမှာက ပုတ္တော အဟု မဇ္ဈိမော သော၊ အမစ္ဆရီ ဒာနဝတီ ဝိရောစတိ။|
    count |၇၇|
      block |ယာ သာ စ ပစ္ဆာ သိဝိကာယ နီယတိ၊ နာရီ သပညာ မိဂမန္ဒလောစနာ။|
      block |အမှာက ဓီတာ အဟု သာ ကနိဋ္ဌိကာ၊ ဘာဂဍ္ဎဘာဂေန သုခီ ပမောဒတိ။|
    count |၇၈|
      block |ဧတေ စ ဒာနာနိ အဒံသု ပုဗ္ဗေ၊ ပသန္နစိတ္တာ သမဏဗြာဟ္မဏာနံ။|
      block |မယံ ပန မစ္ဆရိနော အဟုမှ၊ ပရိဘာသကာ သမဏဗြာဟ္မဏာနံ။|
      block |ဧတေ စ ဒတွာ ပရိစာရယန္တိ၊ မယဉ္စ သုဿာမ နဠောဝ ဆိန္နောတိ။|
    count |၇၉|
      block |ကိံ တုမှာကံ ဘောဇနံ ကိံ သယာနံ၊ ကထဉ္စ ယာပေထ သုပါပဓမ္မိနော။|
      block |ပဟူတဘောဂေသု အနပ္ပကေသု၊ သုခံ ဝိရာဓာယ ဒုက္ခဇ္ဇ ပတ္တာတိ။|
    count |၈၀|
      block |အညမညံ ဝဓိတွာန၊ ပိဝါမ ပုဗ္ဗလောဟိတံ။|
      block |ဗဟုံ ပိတွာ န ဓာတာ ဟောမ၊ နစ္ဆာဒိမှသေ မယံ။|
    count |၈၁|
      block |ဣစ္စေဝ မစ္စာ ပရိဒေဝယန္တိ၊ အဒာယကာ ပေစ္စ ယမဿ ဌာယိနော။|
      block |ယေ တေ ဝိဒိစ္စ အဓိဂမ္မ ဘောဂေ၊ န ဘုဉ္ဇရေ နာပိ ကရောန္တိ ပုညံ။|
    count |၈၂|
      block |တေ ခုပ္ပိပါသူပဂတာ ပရတ္ထ၊ ပစ္ဆာ စိရံ ဈာယရေ ဍယှမာနာ။|
      block |ကမ္မာနိ ကတွာန ဒုခုဒြာနိ၊ အနုဘောန္တိ ဒုက္ခံ ကဋုကပ္ဖလာနိ။|
    count |၈၃|
      block |ဣတ္တရံ ဟိ ဓနံ ဓညံ၊ ဣတ္တရံ ဣဓ ဇီဝိတံ။|
      block |ဣတ္တရံ ဣတ္တရတော ဉတွာ၊ ဒီပံ ကယိရာထ ပဏ္ဍိတော။|
    count |၈၄|
      block |ယေ တေ ဧဝံ ပဇာနန္တိ၊ နရာ ဓမ္မဿ ကောဝိဒာ။|
      block |တေ ဒာနေ နပ္ပမဇ္ဇန္တိ၊ သုတွာ အရဟတံ ဝစောတိ။|
    stand |နာဂပေတဝတ္ထု ဧကာဒသမံ။|
  block |၁၂။ ဥရဂပေတဝတ္ထု|
    count |၈၅|
      block |ဥရဂေါဝ တစံ ဇိဏ္ဏံ၊ ဟိတွာ ဂစ္ဆတိ သန္တနုံ။|
      block |ဧဝံ သရီရေ နိဗ္ဘောဂေ၊ ပေတေ ကာလင်္ကတေ သတိ။|
    count |၈၆|
      block |ဍယှမာနော န ဇာနာတိ၊ ဉာတီနံ ပရိဒေဝိတံ။|
      block |တသ္မာ ဧတံ န ရောဒာမိ၊ ဂတော သော တဿ ယာ ဂတိ။|
    count |၈၇|
      block |အနဗ္ဘိတော တတော အာဂါ၊ နာနုညာတော ဣတော ဂတော။|
      block |ယထာဂတော တထာ ဂတော၊ တတ္ထ ကာ ပရိဒေဝနာ။|
    count |၈၈|
      block |ဍယှမာနော န ဇာနာတိ၊ ဉာတီနံ ပရိဒေဝိတံ။|
      block |တသ္မာ ဧတံ န ရောဒာမိ၊ ဂတော သော တဿ ယာ ဂတိ။|
    count |၈၉|
      block |သစေ ရောဒေ ကိသာ အဿံ၊ တတ္ထ မေ ကိံ ဖလံ သိယာ။|
      block |ဉာတိမိတ္တသုဟဇ္ဇာနံ၊ ဘိယျော နော အရတီ သိယာ။|
    count |၉၀|
      block |ဍယှမာနော န ဇာနာတိ၊ ဉာတီနံ ပရိဒေဝိတံ။|
      block |တသ္မာ ဧတံ န ရောဒာမိ၊ ဂတော သော တဿ ယာ ဂတိ။|
    count |၉၁|
      block |ယထာပိ ဒာရကော စန္ဒံ၊ ဂစ္ဆန္တမနုရောဒတိ။|
      block |ဧဝံ သမ္ပဒမေဝေတံ၊ ယော ပေတမနုသောစတိ။|
    count |၉၂|
      block |ဍယှမာနော န ဇာနာတိ၊ ဉာတီနံ ပရိဒေဝိတံ။|
      block |တသ္မာ ဧတံ န ရောဒာမိ၊ ဂတော သော တဿ ယာ ဂတိ။|
    count |၉၃|
      block |ယထာပိ ဗြဟ္မေ ဥဒကုမ္ဘော၊ ဘိန္နော အပ္ပဋိသန္ဓိယော။|
      block |ဧဝံ သမ္ပဒမေဝေတံ၊ ယော ပေတမနုသောစတိ။|
    count |၉၄|
      block |ဍယှမာနော န ဇာနာတိ၊ ဉာတီနံ ပရိဒေဝိတံ။|
      block |တသ္မာ ဧတံ န ရောဒာမိ၊ ဂတော သော တဿ ယာ ဂတီတိ။|
      block |ခေတ္တဉ္စ သူကရံ ပူတိ၊ ပိဋ္ဌံ စာပိ တိရောကုဋ္ဋံ။|
      block |ပဉ္စာပိ သတ္တပုတ္တဉ္စ၊ ဂေါဏံ ပေသကာရကဉ္စ။|
      block |တထာ ခလ္လာဋိယံ နာဂံ၊ ဒွာဒသံ ဥရဂဉ္စေဝါတိ။|
    stand |ဥရဂပေတဝတ္ထု ဒွာဒသမံ။|
    stand |ဥရဂဝဂ္ဂေါ ပဌမော နိဋ္ဌိတော။|
    block |တဿုဒ္ဒာနံ|
