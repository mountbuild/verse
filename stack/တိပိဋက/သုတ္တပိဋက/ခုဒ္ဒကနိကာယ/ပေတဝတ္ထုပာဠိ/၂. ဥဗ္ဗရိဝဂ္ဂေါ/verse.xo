block |၂။ ဥဗ္ဗရိဝဂ္ဂေါ|
  block |၁။ သံသာရမောစကပေတိဝတ္ထု|
    count |၉၅|
      block |နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။|
      block |ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသီတိ။|
    count |၉၆|
      block |အဟံ ဘဒန္တေ ပေတီမှိ၊ ဒုဂ္ဂတာ ယမလောကိကာ။|
      block |ပါပကမ္မံ ကရိတွာန၊ ပေတလောကံ ဣတော ဂတာတိ။|
    count |၉၇|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ပေတလောကံ ဣတော ဂတာတိ။|
    count |၉၈|
      block |အနုကမ္ပကာ မယှံ နာဟေသုံ ဘန္တေ၊ ပိတာ စ မာတာ အထဝါပိ ဉာတကာ။|
      block |ယေ မံ နိယောဇေယျုံ ဒဒာဟိ ဒာနံ၊ ပသန္နစိတ္တာ သမဏဗြာဟ္မဏာနံ။|
    count |၉၉|
      block |ဣတော အဟံ ဝဿသတာနိ ပဉ္စ၊ ယံ ဧဝရူပါ ဝိစရာမိ နဂ္ဂါ။|
      block |ခုဒာယ တဏှာယ စ ခဇ္ဇမာနာ၊ ပါပဿ ကမ္မဿ ဖလံ မမေဒံ။|
    count |၁၀၀|
      block |ဝန္ဒာမိ တံ အယျ ပသန္နစိတ္တာ၊ အနုကမ္ပ မံ ဝီရ မဟာနုဘာဝ။|
      block |ဒတွာ စ မေ အာဒိသ ယံ ဟိ ကိဉ္စိ၊ မောစေဟိ မံ ဒုဂ္ဂတိယာ ဘဒန္တေတိ။|
    count |၁၀၁|
      block |သာဓူတိ သော ပဋိဿုတွာ၊ သာရိပုတ္တောနုကမ္ပကော။|
      block |ဘိက္ခူနံ အာလောပံ ဒတွာ၊ ပါဏိမတ္တဉ္စ စောဠကံ။|
      block |ထာလကဿ စ ပါနီယံ၊ တဿာ ဒက္ခိဏမာဒိသိ။|
    count |၁၀၂|
      block |သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။|
      block |ဘောဇနစ္ဆာဒနပါနီယံ၊ ဒက္ခိဏာယ ဣဒံ ဖလံ။|
    count |၁၀၃|
      block |တတော သုဒ္ဓါ သုစိဝသနာ၊ ကာသိကုတ္တမဓာရိနီ။|
      block |ဝိစိတ္တဝတ္ထာဘရဏာ၊ သာရိပုတ္တံ ဥပသင်္ကမိ။|
    count |၁၀၄|
      block |အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။|
      block |ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။|
    count |၁၀၅|
      block |ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။|
      block |ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။|
    count |၁၀၆|
      block |ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။|
      block |ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။|
    count |၁၀၇|
      block |ဥပ္ပဏ္ဍုကိံ ကိသံ ဆာတံ၊ နဂ္ဂံ သမ္ပတိတစ္ဆဝိံ။|
      block |မုနိ ကာရုဏိကော လောကေ၊ တံ မံ အဒ္ဒက္ခိ ဒုဂ္ဂတံ။|
    count |၁၀၈|
      block |ဘိက္ခူနံ အာလောပံ ဒတွာ၊ ပါဏိမတ္တဉ္စ စောဠကံ။|
      block |ထာလကဿ စ ပါနီယံ၊ မမ ဒက္ခိဏမာဒိသိ။|
    count |၁၀၉|
      block |အာလောပဿ ဖလံ ပဿ၊ ဘတ္တံ ဝဿသတံ ဒသ။|
      block |ဘုဉ္ဇာမိ ကာမကာမိနီ၊ အနေကရသဗျဉ္ဇနံ။|
    count |၁၁၀|
      block |ပါဏိမတ္တဿ စောဠဿ၊ ဝိပါကံ ပဿ ယာဒိသံ။|
      block |ယာဝတာ နန္ဒရာဇဿ၊ ဝိဇိတသ္မိံ ပဋိစ္ဆဒာ။|
    count |၁၁၁|
      block |တတော ဗဟုတရာ ဘန္တေ၊ ဝတ္ထာနစ္ဆာဒနာနိ မေ။|
      block |ကောသေယျကမ္ဗလီယာနိ၊ ခေါမကပ္ပါသိကာနိ စ။|
    count |၁၁၂|
      block |ဝိပုလာ စ မဟဂ္ဃာ စ၊ တေပါကာသေဝလမ္ဗရေ။|
      block |သာဟံ တံ ပရိဒဟာမိ၊ ယံ ယံ ဟိ မနသော ပိယံ။|
    count |၁၁၃|
      block |ထာလကဿ စ ပါနီယံ၊ ဝိပါကံ ပဿ ယာဒိသံ။|
      block |ဂမ္ဘီရာ စတုရဿာ စ၊ ပေါက္ခရညော သုနိမ္မိတာ။|
    count |၁၁၄|
      block |သေတောဒကာ သုပ္ပတိတ္ထာ၊ သီတာ အပ္ပဋိဂန္ဓိယာ။|
      block |ပဒုမုပ္ပလသဉ္ဆန္နာ၊ ဝါရိကိဉ္ဇက္ခပူရိတာ။|
    count |၁၁၅|
      block |သာဟံ ရမာမိ ကီဠာမိ၊ မောဒာမိ အကုတောဘယာ။|
      block |မုနိံ ကာရုဏိကံ လောကေ၊ ဘန္တေ ဝန္ဒိတုမာဂတာတိ။|
    stand |သံသာရမောစကပေတိဝတ္ထု ပဌမံ။|
  block |၂။ သာရိပုတ္တတ္ထေရမာတုပေတိဝတ္ထု|
    count |၁၁၆|
      block |နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။|
      block |ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသိ။|
    count |၁၁၇|
      block |အဟံ တေ သကိယာ မာတာ၊ ပုဗ္ဗေ အညာသု ဇာတီသု။|
      block |ဥပပန္နာ ပေတ္တိဝိသယံ၊ ခုပ္ပိပါသသမပ္ပိတာ။|
    count |၁၁၈|
      block |ဆဍ္ဍိတံ ခိပိတံ ခေဠံ၊ သိင်္ဃာဏိကံ သိလေသုမံ။|
      block |ဝသဉ္စ ဍယှမာနာနံ၊ ဝိဇာတာနဉ္စ လောဟိတံ။|
    count |၁၁၉|
      block |ဝဏိကာနဉ္စ ယံ ဃာန-သီသစ္ဆိန္နာန လောဟိတံ။|
      block |ခုဒာပရေတာ ဘုဉ္ဇာမိ၊ ဣတ္ထိပုရိသနိဿိတံ။|
    count |၁၂၀|
      block |ပုဗ္ဗလောဟိတံ ဘက္ခါမိ၊ ပသူနံ မာနုသာန စ။|
      block |အလေဏာ အနဂါရာ စ၊ နီလမဉ္စပရာယဏာ။|
    count |၁၂၁|
      block |ဒေဟိ ပုတ္တက မေ ဒာနံ၊ ဒတွာ အနွာဒိသာဟိ မေ။|
      block |အပ္ပေဝ နာမ မုစ္စေယျံ၊ ပုဗ္ဗလောဟိတဘောဇနာတိ။|
    count |၁၂၂|
      block |မာတုယာ ဝစနံ သုတွာ၊ ဥပတိဿောနုကမ္ပကော။|
      block |အာမန္တယိ မောဂ္ဂလ္လာနံ၊ အနုရုဒ္ဓဉ္စ ကပ္ပိနံ။|
    count |၁၂၃|
      block |စတဿော ကုဋိယော ကတွာ၊ သင်္ဃေ စာတုဒ္ဒိသေ အဒာ။|
      block |ကုဋိယော အန္နပါနဉ္စ၊ မာတု ဒက္ခိဏမာဒိသီ။|
    count |၁၂၄|
      block |သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။|
      block |ဘောဇနံ ပါနီယံ ဝတ္ထံ၊ ဒက္ခိဏာယ ဣဒံ ဖလံ။|
    count |၁၂၅|
      block |တတော သုဒ္ဓါ သုစိဝသနာ၊ ကာသိကုတ္တမဓာရိနီ။|
      block |ဝိစိတ္တဝတ္ထာဘရဏာ၊ ကောလိတံ ဥပသင်္ကမိ။|
    count |၁၂၆|
      block |အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။|
      block |ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။|
    count |၁၂၇|
      block |ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။|
      block |ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။|
    count |၁၂၈|
      block |ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။|
      block |ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။|
    count |၁၂၉|
      block |သာရိပုတ္တဿာဟံ မာတာ၊ ပုဗ္ဗေ အညာသု ဇာတီသု။|
      block |ဥပပန္နာ ပေတ္တိဝိသယံ၊ ခုပ္ပိပါသသမပ္ပိတာ။|
    count |၁၃၀|
      block |ဆဍ္ဍိတံ ခိပိတံ ခေဠံ၊ သိင်္ဃာဏိကံ သိလေသုမံ။|
      block |ဝသဉ္စ ဍယှမာနာနံ၊ ဝိဇာတာနဉ္စ လောဟိတံ။|
    count |၁၃၁|
      block |ဝဏိကာနဉ္စ ယံ ဃာန-သီသစ္ဆိန္နာန လောဟိတံ။|
      block |ခုဒာပရေတာ ဘုဉ္ဇာမိ၊ ဣတ္ထိပုရိသနိဿိတံ။|
    count |၁၃၂|
      block |ပုဗ္ဗလောဟိတံ ဘက္ခိဿံ၊ ပသူနံ မာနုသာန စ။|
      block |အလေဏာ အနဂါရာ စ၊ နီလမဉ္စပရာယဏာ။|
    count |၁၃၃|
      block |သာရိပုတ္တဿ ဒာနေန၊ မောဒာမိ အကုတောဘယာ။|
      block |မုနိံ ကာရုဏိကံ လောကေ၊ ဘန္တေ ဝန္ဒိတုမာဂတာတိ။|
    stand |သာရိပုတ္တတ္ထေရဿ မာတုပေတိဝတ္ထု ဒုတိယံ။|
  block |၃။ မတ္တာပေတိဝတ္ထု|
    count |၁၃၄|
      block |နဂ္ဂါ ဒုဗ္ဗဏ္ဏရူပါသိ၊ ကိသာ ဓမနိသန္ထတာ။|
      block |ဥပ္ဖာသုလိကေ ကိသိကေ၊ ကာ နု တွံ ဣဓ တိဋ္ဌသီတိ။|
    count |၁၃၅|
      block |အဟံ မတ္တာ တုဝံ တိဿာ၊ သပတ္တီ တေ ပုရေ အဟုံ။|
      block |ပါပကမ္မံ ကရိတွာန၊ ပေတလောကံ ဣတော ဂတာတိ။|
    count |၁၃၆|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ပေတလောကံ ဣတော ဂတာတိ။|
    count |၁၃၇|
      block |စဏ္ဍီ စ ဖရုသာ စာသိံ၊ ဣဿုကီ မစ္ဆရီ သဌာ။|
      block |တာဟံ ဒုရုတ္တံ ဝတွာန၊ ပေတလောကံ ဣတော ဂတာတိ။|
    count |၁၃၈|
      block |သဗ္ဗံ အဟမ္ပိ ဇာနာမိ၊ ယထာ တွံ စဏ္ဍိကာ အဟု။|
      block |အညဉ္စ ခေါ တံ ပုစ္ဆာမိ၊ ကေနာသိ ပံသုကုန္ထိတာတိ။|
    count |၁၃၉|
      block |သီသံနှာတာ တုဝံ အာသိ၊ သုစိဝတ္ထာ အလင်္ကတာ။|
      block |အဟဉ္စ ခေါ အဓိမတ္တံ၊ သမလင်္ကတတရာ တယာ။|
    count |၁၄၀|
      block |တဿာ မေ ပေက္ခမာနာယ၊ သာမိကေန သမန္တယိ။|
      block |တတော မေ ဣဿာ ဝိပုလာ၊ ကောဓော မေ သမဇာယထ။|
    count |၁၄၁|
      block |တတော ပံသုံ ဂဟေတွာန၊ ပံသုနာ တံ ဟိ ဩကိရိံ။|
      block |တဿ ကမ္မဝိပါကေန၊ တေနမှိ ပံသုကုန္ထိတာတိ။|
    count |၁၄၂|
      block |သစ္စံ အဟမ္ပိ ဇာနာမိ၊ ပံသုနာ မံ တွမောကိရိ။|
      block |အညဉ္စ ခေါ တံ ပုစ္ဆာမိ၊ ကေန ခဇ္ဇသိ ကစ္ဆုယာတိ။|
    count |၁၄၃|
      block |ဘေသဇ္ဇဟာရီ ဥဘယော၊ ဝနန္တံ အဂမိမှသေ။|
      block |တွဉ္စ ဘေသဇ္ဇမာဟရိ၊ အဟဉ္စ ကပိကစ္ဆုနော။|
    count |၁၄၄|
      block |တဿာ တျာဇာနမာနာယ၊ သေယျံ တျာဟံ သမောကိရိံ။|
      block |တဿ ကမ္မဝိပါကေန၊ တေန ခဇ္ဇာမိ ကစ္ဆုယာတိ။|
    count |၁၄၅|
      block |သစ္စံ အဟမ္ပိ ဇာနာမိ၊ သေယျံ မေ တွံ သမောကိရိ။|
      block |အညဉ္စ ခေါ တံ ပုစ္ဆာမိ၊ ကေနာသိ နဂ္ဂိယာ တုဝန္တိ။|
    count |၁၄၆|
      block |သဟာယာနံ သမယော အာသိ၊ ဉာတီနံ သမိတီ အဟု။|
      block |တွဉ္စ အာမန္တိတာ အာသိ၊ သသာမိနီ နော စ ခေါ အဟံ။|
    count |၁၄၇|
      block |တဿာ တျာဇာနမာနာယ၊ ဒုဿံ တျာဟံ အပါနုဒိံ။|
      block |တဿ ကမ္မဝိပါကေန၊ တေနမှိ နဂ္ဂိယာ အဟန္တိ။|
    count |၁၄၈|
      block |သစ္စံ အဟမ္ပိ ဇာနာမိ၊ ဒုဿံ မေ တွံ အပါနုဒိ။|
      block |အညဉ္စ ခေါ တံ ပုစ္ဆာမိ၊ ကေနာသိ ဂူထဂန္ဓိနီတိ။|
    count |၁၄၉|
      block |တဝ ဂန္ဓဉ္စ မာလဉ္စ၊ ပစ္စဂ္ဃဉ္စ ဝိလေပနံ။|
      block |ဂူထကူပေ အဓာရေသိံ၊ တံ ပါပံ ပကတံ မယာ။|
      block |တဿ ကမ္မဝိပါကေန၊ တေနမှိ ဂူထဂန္ဓိနီတိ။|
    count |၁၅၀|
      block |သစ္စံ အဟမ္ပိ ဇာနာမိ၊ တံ ပါပံ ပကတံ တယာ။|
      block |အညဉ္စ ခေါ တံ ပုစ္ဆာမိ၊ ကေနာသိ ဒုဂ္ဂတာ တုဝန္တိ။|
    count |၁၅၁|
      block |ဥဘိန္နံ သမကံ အာသိ၊ ယံ ဂေဟေ ဝိဇ္ဇတေ ဓနံ။|
      block |သန္တေသု ဒေယျဓမ္မေသု၊ ဒီပံ နာကာသိမတ္တနော။|
      block |တဿ ကမ္မဝိပါကေန၊ တေနမှိ ဒုဂ္ဂတာ အဟံ။|
    count |၁၅၂|
      block |တဒေဝ မံ တွံ အဝစ၊ ပါပကမ္မံ နိသေဝသိ။|
      block |န ဟိ ပါပေဟိ ကမ္မေဟိ၊ သုလဘာ ဟောတိ သုဂ္ဂတီတိ။|
    count |၁၅၃|
      block |ဝါမတော မံ တွံ ပစ္စေသိ၊ အထောပိ မံ ဥသူယသိ။|
      block |ပဿ ပါပါနံ ကမ္မာနံ၊ ဝိပါကော ဟောတိ ယာဒိသော။|
    count |၁၅၄|
      block |တေ ဃရာ တာ စ ဒာသိယော၊ တာနေဝါဘရဏာနိမေ။|
      block |တေ အညေ ပရိစာရေန္တိ၊ န ဘောဂါ ဟောန္တိ သဿတာ။|
    count |၁၅၅|
      block |ဣဒာနိ ဘူတဿ ပိတာ၊ အာပဏာ ဂေဟမေဟိတိ။|
      block |အပ္ပေဝ တေ ဒဒေ ကိဉ္စိ၊ မာ သု တာဝ ဣတော အဂါတိ။|
    count |၁၅၆|
      block |နဂ္ဂါ ဒုဗ္ဗဏ္ဏရူပါမှိ၊ ကိသာ ဓမနိသန္ထတာ။|
      block |ကောပီနမေတံ ဣတ္ထီနံ၊ မာ မံ ဘူတပိတာဒ္ဒသာတိ။|
    count |၁၅၇|
      block |ဟန္ဒ ကိံ ဝါ တျာဟံ ဒမ္မိ၊ ကိံ ဝါ တေဓ ကရောမဟံ။|
      block |ယေန တွံ သုခိတာ အဿ၊ သဗ္ဗကာမသမိဒ္ဓိနီတိ။|
    count |၁၅၈|
      block |စတ္တာရော ဘိက္ခူ သင်္ဃတော၊ စတ္တာရော ပန ပုဂ္ဂလာ။|
      block |အဋ္ဌ ဘိက္ခူ ဘောဇယိတွာ၊ မမ ဒက္ခိဏမာဒိသ။|
      block |တဒာဟံ သုခိတာ ဟေဿံ၊ သဗ္ဗကာမသမိဒ္ဓိနီတိ။|
    count |၁၅၉|
      block |သာဓူတိ သာ ပဋိဿုတွာ၊ ဘောဇယိတွာဋ္ဌ ဘိက္ခဝေါ။|
      block |ဝတ္ထေဟစ္ဆာဒယိတွာန၊ တဿာ ဒက္ခိဏမာဒိသီ။|
    count |၁၆၀|
      block |သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။|
      block |ဘောဇနစ္ဆာဒနပါနီယံ၊ ဒက္ခိဏာယ ဣဒံ ဖလံ။|
    count |၁၆၁|
      block |တတော သုဒ္ဓါ သုစိဝသနာ၊ ကာသိကုတ္တမဓာရိနီ။|
      block |ဝိစိတ္တဝတ္ထာဘရဏာ၊ သပတ္တိံ ဥပသင်္ကမိ။|
    count |၁၆၂|
      block |အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။|
      block |ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။|
    count |၁၆၃|
      block |ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။|
      block |ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။|
    count |၁၆၄|
      block |ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။|
      block |ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။|
    count |၁၆၅|
      block |အဟံ မတ္တာ တုဝံ တိဿာ၊ သပတ္တီ တေ ပုရေ အဟုံ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၁၆၆|
      block |တဝ ဒိန္နေန ဒာနေန၊ မောဒာမိ အကုတောဘယာ။|
      block |စီရံ ဇီဝါဟိ ဘဂိနိ၊ သဟ သဗ္ဗေဟိ ဉာတိဘိ။|
      block |အသောကံ ဝိရဇံ ဌာနံ၊ အာဝါသံ ဝသဝတ္တိနံ။|
    count |၁၆၇|
      block |ဣဓ ဓမ္မံ စရိတွာန၊ ဒာနံ ဒတွာန သောဘနေ။|
      block |ဝိနေယျ မစ္ဆေရမလံ သမူလံ၊ အနိန္ဒိတာ သဂ္ဂမုပေဟိ ဌာနန္တိ။|
    stand |မတ္တာပေတိဝတ္ထု တတိယံ။|
  block |၄။ နန္ဒာပေတိဝတ္ထု|
    count |၁၆၈|
      block |ကာဠီ ဒုဗ္ဗဏ္ဏရူပါသိ၊ ဖရုသာ ဘီရုဒဿနာ။|
      block |ပိင်္ဂလာသိ ကဠာရာသိ၊ န တံ မညာမိ မာနုသိန္တိ။|
    count |၁၆၉|
      block |အဟံ နန္ဒာ နန္ဒိသေန၊ ဘရိယာ တေ ပုရေ အဟုံ။|
      block |ပါပကမ္မံ ကရိတွာန၊ ပေတလောကံ ဣတော ဂတာတိ။|
    count |၁၇၀|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ပေတလောကံ ဣတော ဂတာတိ။|
    count |၁၇၁|
      block |စဏ္ဍီ စ ဖရုသာ စာသိံ၊ တယိ စာပိ အဂါရဝါ။|
      block |တာဟံ ဒုရုတ္တံ ဝတွာန၊ ပေတလောကံ ဣတော ဂတာတိ။|
    count |၁၇၂|
      block |ဟန္ဒုတ္တရီယံ ဒဒာမိ တေ၊ ဣမံ ဒုဿံ နိဝါသယ။|
      block |ဣမံ ဒုဿံ နိဝါသေတွာ၊ ဧဟိ နေဿာမိ တံ ဃရံ။|
    count |၁၇၃|
      block |ဝတ္ထဉ္စ အန္နပါနဉ္စ၊ လစ္ဆသိ တွံ ဃရံ ဂတာ။|
      block |ပုတ္တေ စ တေ ပဿိဿသိ၊ သုဏိသာယော စ ဒက္ခသီတိ။|
    count |၁၇၄|
      block |ဟတ္ထေန ဟတ္ထေ တေ ဒိန္နံ၊ န မယှံ ဥပကပ္ပတိ။|
      block |ဘိက္ခူ စ သီလသမ္ပန္နေ၊ ဝီတရာဂေ ဗဟုဿုတေ။|
    count |၁၇၅|
      block |တပ္ပေဟိ အန္နပါနေန၊ မမ ဒက္ခိဏမာဒိသ။|
      block |တဒာဟံ သုခိတာ ဟေဿံ၊ သဗ္ဗကာမသမိဒ္ဓိနီတိ။|
    count |၁၇၆|
      block |သာဓူတိ သော ပဋိဿုတွာ၊ ဒာနံ ဝိပုလမာကိရိ။|
      block |အန္နံ ပါနံ ခါဒနီယံ၊ ဝတ္ထသေနာသနာနိ စ။|
      block |ဆတ္တံ ဂန္ဓဉ္စ မာလဉ္စ၊ ဝိဝိဓာ စ ဥပါဟနာ။|
    count |၁၇၇|
      block |ဘိက္ခူ စ သီလသမ္ပန္နေ၊ ဝီတရာဂေ ဗဟုဿုတေ။|
      block |တပ္ပေတွာ အန္နပါနေန၊ တဿာ ဒက္ခိဏမာဒိသီ။|
    count |၁၇၈|
      block |သမနန္တရာနုဒ္ဒိဋ္ဌေ၊ ဝိပါကော ဥဒပဇ္ဇထ။|
      block |ဘောဇနစ္ဆာဒနပါနီယံ၊ ဒက္ခိဏာယ ဣဒံ ဖလံ။|
    count |၁၇၉|
      block |တတော သုဒ္ဓါ သုစိဝသနာ၊ ကာသိကုတ္တမဓာရိနီ။|
      block |ဝိစိတ္တဝတ္ထာဘရဏာ၊ သာမိကံ ဥပသင်္ကမိ။|
    count |၁၈၀|
      block |အဘိက္ကန္တေန ဝဏ္ဏေန၊ ယာ တွံ တိဋ္ဌသိ ဒေဝတေ။|
      block |ဩဘာသေန္တီ ဒိသာ သဗ္ဗာ၊ ဩသဓီ ဝိယ တာရကာ။|
    count |၁၈၁|
      block |ကေန တေတာဒိသော ဝဏ္ဏော၊ ကေန တေ ဣဓ မိဇ္ဈတိ။|
      block |ဥပ္ပဇ္ဇန္တိ စ တေ ဘောဂါ၊ ယေ ကေစိ မနသော ပိယာ။|
    count |၁၈၂|
      block |ပုစ္ဆာမိ တံ ဒေဝိ မဟာနုဘာဝေ၊ မနုဿဘူတာ ကိမကာသိ ပုညံ။|
      block |ကေနာသိ ဧဝံ ဇလိတာနုဘာဝါ၊ ဝဏ္ဏော စ တေ သဗ္ဗဒိသာ ပဘာသတီတိ။|
    count |၁၈၃|
      block |အဟံ နန္ဒာ နန္ဒိသေန၊ ဘရိယာ တေ ပုရေ အဟုံ။|
      block |ပါပကမ္မံ ကရိတွာန၊ ပေတလောကံ ဣတော ဂတာ။|
    count |၁၈၄|
      block |တဝ ဒိန္နေန ဒာနေန၊ မောဒာမိ အကုတောဘယာ။|
      block |စိရံ ဇီဝ ဂဟပတိ၊ သဟ သဗ္ဗေဟိ ဉာတိဘိ။|
      block |အသောကံ ဝိရဇံ ခေမံ၊ အာဝါသံ ဝသဝတ္တိနံ။|
    count |၁၈၅|
      block |ဣဓ ဓမ္မံ စရိတွာန၊ ဒာနံ ဒတွာ ဂဟပတိ။|
      block |ဝိနေယျ မစ္ဆေရမလံ သမူလံ၊ အနိန္ဒိတော သဂ္ဂမုပေဟိ ဌာနန္တိ။|
    stand |နန္ဒာပေတိဝတ္ထု စတုတ္ထံ။|
  block |၅။ မဋ္ဌကုဏ္ဍလီပေတဝတ္ထု|
    count |၁၈၆|
      block |အလင်္ကတော မဋ္ဌကုဏ္ဍလီ၊ မာလဓာရီ ဟရိစန္ဒနုဿဒော။|
      block |ဗာဟာ ပဂ္ဂယှ ကန္ဒသိ၊ ဝနမဇ္ဈေ ကိံ ဒုက္ခိတော တုဝန္တိ။|
    count |၁၈၇|
      block |သောဝဏ္ဏမယော ပဘဿရော၊ ဥပ္ပန္နော ရထပဉ္ဇရော မမ။|
      block |တဿ စက္ကယုဂံ န ဝိန္ဒာမိ၊ တေန ဒုက္ခေန ဇဟာမိ ဇီဝိတန္တိ။|
    count |၁၈၈|
      block |သောဝဏ္ဏမယံ မဏိမယံ၊ လောဟိတကမယံ အထ ရူပိယမယံ။|
      block |အာစိက္ခ မေ ဘဒ္ဒမာဏဝ၊ စက္ကယုဂံ ပဋိပါဒယာမိ တေတိ။|
    count |၁၈၉|
      block |သော မာဏဝေါ တဿ ပါဝဒိ၊ စန္ဒသူရိယာ ဥဘယေတ္ထ ဒိဿရေ။|
      block |သောဝဏ္ဏမယော ရထော မမ၊ တေန စက္ကယုဂေန သောဘတီတိ။|
    count |၁၉၀|
      block |ဗာလော ခေါ တွံ အသိ မာဏဝ၊ ယော တွံ ပတ္ထယသေ အပတ္ထိယံ။|
      block |မညာမိ တုဝံ မရိဿသိ၊ န ဟိ တွံ လစ္ဆသိ စန္ဒသူရိယေတိ။|
    count |၁၉၁|
      block |ဂမနာဂမနမ္ပိ ဒိဿတိ၊ ဝဏ္ဏဓာတု ဥဘယတ္ထ ဝီထိယာ။|
      block |ပေတော ကာလကတော န ဒိဿတိ၊ ကော နိဓ ကန္ဒတံ ဗာလျတရောတိ။|
    count |၁၉၂|
      block |သစ္စံ ခေါ ဝဒေသိ မာဏဝ၊ အဟမေဝ ကန္ဒတံ ဗာလျတရော။|
      block |စန္ဒံ ဝိယ ဒာရကော ရုဒံ၊ ပေတံ ကာလကတာဘိပတ္ထယိန္တိ။|
    count |၁၉၃|
      block |အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။|
      block |ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။|
    count |၁၉၄|
      block |အဗ္ဗဟီ ဝတ မေ သလ္လံ၊ သောကံ ဟဒယနိဿိတံ။|
      block |ယော မေ သောကပရေတဿ၊ ပုတ္တသောကံ အပါနုဒိ။|
    count |၁၉၅|
      block |သွာဟံ အဗ္ဗူဠှသလ္လောသ္မိ၊ သီတိဘူတောသ္မိ နိဗ္ဗုတော။|
      block |န သောစာမိ န ရောဒာမိ၊ တဝ သုတွာန မာဏဝါတိ။|
    count |၁၉၆|
      block |ဒေဝတာ နုသိ ဂန္ဓဗ္ဗော၊ အဒု သက္ကော ပုရိန္ဒဒော။|
      block |ကော ဝါ တွံ ကဿ ဝါ ပုတ္တော၊ ကထံ ဇာနေမု တံ မယန္တိ။|
    count |၁၉၇|
      block |ယဉ္စ ကန္ဒသိ ယဉ္စ ရောဒသိ၊ ပုတ္တံ အာဠာဟနေ သယံ ဒဟိတွာ။|
      block |သွာဟံ ကုသလံ ကရိတွာ ကမ္မံ၊ တိဒသာနံ သဟဗျတံ ဂတောတိ။|
    count |၁၉၈|
      block |အပ္ပံ ဝါ ဗဟုံ ဝါ နာဒ္ဒသာမ၊ ဒာနံ ဒဒန္တဿ သကေ အဂါရေ။|
      block |ဥပေါသထကမ္မံ ဝါ တာဒိသံ၊ ကေန ကမ္မေန ဂတောသိ ဒေဝလောကန္တိ။|
    count |၁၉၉|
      block |အာဗာဓိကောဟံ ဒုက္ခိတော ဂိလာနော၊ အာတုရရူပေါမှိ သကေ နိဝေသနေ။|
      block |ဗုဒ္ဓံ ဝိဂတရဇံ ဝိတိဏ္ဏကင်္ခံ၊ အဒ္ဒက္ခိံ သုဂတံ အနောမပညံ။|
    count |၂၀၀|
      block |သွာဟံ မုဒိတမနော ပသန္နစိတ္တော၊ အဉ္ဇလိံ အကရိံ တထာဂတဿ။|
      block |တာဟံ ကုသလံ ကရိတွာန ကမ္မံ၊ တိဒသာနံ သဟဗျတံ ဂတောတိ။|
    count |၂၀၁|
      block |အစ္ဆရိယံ ဝတ အဗ္ဘုတံ ဝတ၊ အဉ္ဇလိကမ္မဿ အယမီဒိသော ဝိပါကော။|
      block |အဟမ္ပိ မုဒိတမနော ပသန္နစိတ္တော၊ အဇ္ဇေဝ ဗုဒ္ဓံ သရဏံ ဝဇာမီတိ။|
    count |၂၀၂|
      block |အဇ္ဇေဝ ဗုဒ္ဓံ သရဏံ ဝဇာဟိ၊ ဓမ္မဉ္စ သင်္ဃဉ္စ ပသန္နစိတ္တော။|
      block |တထေဝ သိက္ခါယ ပဒာနိ ပဉ္စ၊ အခဏ္ဍဖုလ္လာနိ သမာဒိယဿု။|
    count |၂၀၃|
      block |ပါဏာတိပါတာ ဝိရမဿု ခိပ္ပံ၊ လောကေ အဒိန္နံ ပရိဝဇ္ဇယဿု။|
      block |အမဇ္ဇပေါ မာ စ မုသာ ဘဏာဟိ၊ သကေန ဒာရေန စ ဟောဟိ တုဋ္ဌောတိ။|
    count |၂၀၄|
      block |အတ္ထကာမောသိ မေ ယက္ခ၊ ဟိတကာမောသိ ဒေဝတေ။|
      block |ကရောမိ တုယှံ ဝစနံ၊ တွံသိ အာစရိယော မမာတိ။|
    count |၂၀၅|
      block |ဥပေမိ သရဏံ ဗုဒ္ဓံ၊ ဓမ္မဉ္စာပိ အနုတ္တရံ။|
      block |သင်္ဃဉ္စ နရဒေဝဿ၊ ဂစ္ဆာမိ သရဏံ အဟံ။|
    count |၂၀၆|
      block |ပါဏာတိပါတာ ဝိရမာမိ ခိပ္ပံ၊ လောကေ အဒိန္နံ ပရိဝဇ္ဇယာမိ။|
      block |အမဇ္ဇပေါ နော စ မုသာ ဘဏာမိ။ သကေန ဒာရေန စ ဟောမိ တုဋ္ဌောတိ။|
    stand |မဋ္ဌကုဏ္ဍလီပေတဝတ္ထု ပဉ္စမံ။|
  block |၆။ ကဏှပေတဝတ္ထု|
    count |၂၀၇|
      block |ဥဋ္ဌေဟိ ကဏှ ကိံ သေသိ၊ ကော အတ္ထော သုပနေန တေ။|
      block |ယော စ တုယှံ သကော ဘာတာ၊ ဟဒယံ စက္ခု စ ဒက္ခိဏံ။|
      block |တဿ ဝါတာ ဗလီယန္တိ၊ သသံ ဇပ္ပတိ ကေသဝါတိ။|
    count |၂၀၈|
      block |တဿ တံ ဝစနံ သုတွာ၊ ရောဟိဏေယျဿ ကေသဝေါ။|
      block |တရမာနရူပေါ ဝုဋ္ဌာသိ၊ ဘာတုသောကေန အဋ္ဋိတော။|
    count |၂၀၉|
      block |ကိံ နု ဥမ္မတ္တရူပေါဝ၊ ကေဝလံ ဒွာရကံ ဣမံ။|
      block |သသော သသောတိ လပသိ၊ ကီဒိသံ သသမိစ္ဆသိ။|
    count |၂၁၀|
      block |သောဝဏ္ဏမယံ မဏိမယံ၊ လောဟမယံ အထ ရူပိယမယံ။|
      block |သင်္ခသိလာပဝါဠမယံ၊ ကာရယိဿာမိ တေ သသံ။|
    count |၂၁၁|
      block |သန္တိ အညေပိ သသကာ၊ အရညဝနဂေါစရာ။|
      block |တေပိ တေ အာနယိဿာမိ၊ ကီဒိသံ သသမိစ္ဆသီတိ။|
    count |၂၁၂|
      block |နာဟမေတေ သသေ ဣစ္ဆေ၊ ယေ သသာ ပထဝိဿိတာ။|
      block |စန္ဒတော သသမိစ္ဆာမိ၊ တံ မေ ဩဟရ ကေသဝါတိ။|
    count |၂၁၃|
      block |သော နူန မဓုရံ ဉာတိ၊ ဇီဝိတံ ဝိဇဟိဿသိ။|
      block |အပတ္ထိယံ ပတ္ထယသိ၊ စန္ဒတော သသမိစ္ဆသီတိ။|
    count |၂၁၄|
      block |ဧဝံ စေ ကဏှ ဇာနာသိ၊ ယထညမနုသာသသိ။|
      block |ကသ္မာ ပုရေ မတံ ပုတ္တံ၊ အဇ္ဇာပိ မနုသောစသိ။|
    count |၂၁၅|
      block |န ယံ လဗ္ဘာ မနုဿေန၊ အမနုဿေန ဝါ ပန။|
      block |ဇာတော မေ မာ မရိ ပုတ္တော၊ ကုတော လဗ္ဘာ အလဗ္ဘိယံ။|
    count |၂၁၆|
      block |န မန္တာ မူလဘေသဇ္ဇာ၊ ဩသဓေဟိ ဓနေန ဝါ။|
      block |သက္ကာ အာနယိတုံ ကဏှ၊ ယံ ပေတမနုသောစသိ။|
    count |၂၁၇|
      block |မဟဒ္ဓနာ မဟာဘောဂါ၊ ရဋ္ဌဝန္တောပိ ခတ္တိယာ။|
      block |ပဟူတဓနဓညာသေ၊ တေပိ နော အဇရာမရာ။|
    count |၂၁၈|
      block |ခတ္တိယာ ဗြာဟ္မဏာ ဝေဿာ၊ သုဒ္ဒာ စဏ္ဍာလပုက္ကုသာ။|
      block |ဧတေ စညေ စ ဇာတိယာ၊ တေပိ နော အဇရာမရာ။|
    count |၂၁၉|
      block |ယေ မန္တံ ပရိဝတ္တေန္တိ၊ ဆဠင်္ဂံ ဗြဟ္မစိန္တိတံ။|
      block |ဧတေ စညေ စ ဝိဇ္ဇာယ၊ တေပိ နော အဇရာမရာ။|
    count |၂၂၀|
      block |ဣသယော ဝါပိ ယေ သန္တာ၊ သညတတ္တာ တပဿိနော။|
      block |သရီရံ တေပိ ကာလေန၊ ဝိဇဟန္တိ တပဿိနော။|
    count |၂၂၁|
      block |ဘာဝိတတ္တာ အရဟန္တော၊ ကတကိစ္စာ အနာသဝါ။|
      block |နိက္ခိပန္တိ ဣမံ ဒေဟံ၊ ပုညပါပပရိက္ခယာတိ။|
    count |၂၂၂|
      block |အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။|
      block |ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။|
    count |၂၂၃|
      block |အဗ္ဗဟီ ဝတ မေ သလ္လံ၊ သောကံ ဟဒယနိဿိတံ။|
      block |ယော မေ သောကပရေတဿ၊ ပုတ္တသောကံ အပါနုဒိ။|
    count |၂၂၄|
      block |သွာဟံ အဗ္ဗူဠှသလ္လောသ္မိ၊ သီတိဘူတောသ္မိ နိဗ္ဗုတော။|
      block |န သောစာမိ န ရောဒာမိ၊ တဝ သုတွာန ဘာတိက။|
    count |၂၂၅|
      block |ဧဝံ ကရောန္တိ သပ္ပညာ၊ ယေ ဟောန္တိ အနုကမ္ပကာ။|
      block |နိဝတ္တယန္တိ သောကမှာ၊ ဃဋော ဇေဋ္ဌံဝ ဘာတရံ။|
    count |၂၂၆|
      block |ယဿ ဧတာဒိသာ ဟောန္တိ၊ အမစ္စာ ပရိစာရကာ။|
      block |သုဘာသိတေန အနွေန္တိ၊ ဃဋော ဇေဋ္ဌံဝ ဘာတရန္တိ။|
    stand |ကဏှပေတဝတ္ထု ဆဋ္ဌံ။|
  block |၇။ ဓနပါလသေဋ္ဌိပေတဝတ္ထု|
    count |၂၂၇|
      block |နဂ္ဂေါ ဒုဗ္ဗဏ္ဏရူပေါသိ၊ ကိသော ဓမနိသန္ထတော။|
      block |ဥပ္ဖာသုလိကော ကိသိကော၊ ကော နု တွမသိ မာရိသ။|
    count |၂၂၈|
      block |အဟံ ဘဒန္တေ ပေတောမှိ၊ ဒုဂ္ဂတော ယမလောကိကော။|
      block |ပါပကမ္မံ ကရိတွာန၊ ပေတလောကံ ဣတော ဂတော။|
    count |၂၂၉|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ပေတလောကံ ဣတော ဂတော။|
    count |၂၃၀|
      block |နဂရံ အတ္ထိ ပဏ္ဏာနံ၊ ဧရကစ္ဆန္တိ ဝိဿုတံ။|
      block |တတ္ထ သေဋ္ဌိ ပုရေ အာသိံ၊ ဓနပါလောတိ မံ ဝိဒူ။|
    count |၂၃၁|
      block |အသီတိ သကဋဝါဟာနံ၊ ဟိရညဿ အဟောသိ မေ။|
      block |ပဟူတံ မေ ဇာတရူပံ၊ မုတ္တာ ဝေဠုရိယာ ဗဟူ။|
    count |၂၃၂|
      block |တာဝ မဟဒ္ဓနဿာပိ၊ န မေ ဒာတုံ ပိယံ အဟု။|
      block |ပိဒဟိတွာ ဒွာရံ ဘုဉ္ဇိံ၊ မာ မံ ယာစနကာဒ္ဒသုံ။|
    count |၂၃၃|
      block |အဿဒ္ဓေါ မစ္ဆရီ စာသိံ၊ ကဒရိယော ပရိဘာသကော။|
      block |ဒဒန္တာနံ ကရောန္တာနံ၊ ဝါရယိဿံ ဗဟု ဇနေ။|
    count |၂၃၄|
      block |ဝိပါကော နတ္ထိ ဒာနဿ၊ သံယမဿ ကုတော ဖလံ။|
      block |ပေါက္ခရညောဒပါနာနိ၊ အာရာမာနိ စ ရောပိတေ။|
      block |ပပါယော စ ဝိနာသေသိံ၊ ဒုဂ္ဂေ သင်္ကမနာနိ စ။|
    count |၂၃၅|
      block |သွာဟံ အကတကလျာဏော၊ ကတပါပေါ တတော စုတော။|
      block |ဥပပန္နော ပေတ္တိဝိသယံ၊ ခုပ္ပိပါသသမပ္ပိတော။|
    count |၂၃၆|
      block |ပဉ္စပဏ္ဏာသဝဿာနိ၊ ယတော ကာလင်္ကတော အဟံ။|
      block |နာဘိဇာနာမိ ဘုတ္တံ ဝါ၊ ပီတံ ဝါ ပန ပါနိယံ။|
    count |၂၃၇|
      block |ယော သံယမော သော ဝိနာသော၊ယော ဝိနာသော သော သံယမော။|
      block |ပေတာ ဟိ ကိရ ဇာနန္တိ၊ ယော သံယမော သော ဝိနာသော။|
    count |၂၃၈|
      block |အဟံ ပုရေ သံယမိဿံ၊ နာဒာသိံ ဗဟုကေ ဓနေ။|
      block |သန္တေသု ဒေယျဓမ္မေသု၊ ဒီပံ နာကာသိမတ္တနော။|
      block |သွာဟံ ပစ္ဆာနုတပ္ပါမိ၊ အတ္တကမ္မဖလူပဂေါ။|
    count |၂၃၉|
      block |ဥဒ္ဓံ စတူဟိ မာသေဟိ၊ ကာလံကိရိယာ ဘဝိဿတိ။|
      block |ဧကန္တကဋုကံ ဃောရံ၊ နိရယံ ပပတိဿဟံ။|
    count |၂၄၀|
      block |စတုက္ကဏ္ဏံ စတုဒွာရံ၊ ဝိဘတ္တံ ဘာဂသော မိတံ။|
      block |အယောပါကာရပရိယန္တံ၊ အယသာ ပဋိကုဇ္ဇိတံ။|
    count |၂၄၁|
      block |တဿ အယောမယာ ဘူမိ၊ ဇလိတာ တေဇသာ ယုတာ။|
      block |သမန္တာ ယောဇနသတံ၊ ဖရိတွာ တိဋ္ဌတိ သဗ္ဗဒာ။|
    count |၂၄၂|
      block |တတ္ထာဟံ ဒီဃမဒ္ဓါနံ၊ ဒုက္ခံ ဝေဒိဿ ဝေဒနံ။|
      block |ဖလံ ပါပဿ ကမ္မဿ၊ တသ္မာ သောစာမဟံ ဘုသံ။|
    count |၂၄၃|
      block |တံ ဝေါ ဝဒာမိ ဘဒ္ဒံ ဝေါ၊ ယာဝန္တေတ္ထ သမာဂတာ။|
      block |မာကတ္ထ ပါပကံ ကမ္မံ၊ အာဝိ ဝါ ယဒိ ဝါ ရဟော။|
    count |၂၄၄|
      block |သစေ တံ ပါပကံ ကမ္မံ၊ ကရိဿထ ကရောထ ဝါ။|
      block |န ဝေါ ဒုက္ခါ ပမုတျတ္ထိ၊ ဥပ္ပစ္စာပိ ပလာယတံ။|
    count |၂၄၅|
      block |မတ္တေယျာ ဟောထ ပေတ္တေယျာ၊ ကုလေ ဇေဋ္ဌာပစာယိကာ။|
      block |သာမညာ ဟောထ ဗြဟ္မညာ၊ ဧဝံ သဂ္ဂံ ဂမိဿထာတိ။|
    stand |ဓနပါလသေဋ္ဌိပေတဝတ္ထု သတ္တမံ။|
  block |၈။ စူဠသေဋ္ဌိပေတဝတ္ထု|
    count |၂၄၆|
      block |နဂ္ဂေါ ကိသော ပဗ္ဗဇိတောသိ ဘန္တေ၊ ရတ္တိံ ကုဟိံ ဂစ္ဆသိ ကိဿ ဟေတု။|
      block |အာစိက္ခ မေ တံ အပိ သက္ကုဏေမု၊ သဗ္ဗေန ဝိတ္တံ ပဋိပါဒယေ တုဝန္တိ။|
    count |၂၄၇|
      block |ဗာရာဏသီ နဂရံ ဒူရဃုဋ္ဌံ၊ တတ္ထာဟံ ဂဟပတိ အဍ္ဎကော အဟု ဒီနော။|
      block |အဒာတာ ဂေဓိတမနော အာမိသသ္မိံ၊ ဒုဿီလျေန ယမဝိသယမှိ ပတ္တော။|
    count |၂၄၈|
      block |သော သူစိကာယ ကိလမိတော တေဟိ၊|
      block |တေနေဝ ဉာတီသု ယာမိ အာမိသကိဉ္စိက္ခဟေတု။|
      block |အဒာနသီလာ န စ သဒ္ဒဟန္တိ၊|
      block |ဒာနဖလံ ဟောတိ ပရမှိ လောကေ။|
    count |၂၄၉|
      block |ဓီတာ စ မယှံ လပတေ အဘိက္ခဏံ၊ ဒဿာမိ ဒာနံ ပိတူနံ ပိတာမဟာနံ။|
      block |တမုပက္ခဋံ ပရိဝိသယန္တိ ဗြာဟ္မဏာ၊ ယာမိ အဟံ အန္ဓကဝိန္ဒံ ဘောတ္တုန္တိ။|
    count |၂၅၀|
      block |တမဝေါစ ရာဇာ အနုဘဝိယာန တမ္ပိ၊|
      block |ဧယျာသိ ခိပ္ပံ အဟမပိ ကဿံ ပူဇံ။|
      block |အာစိက္ခ မေ တံ ယဒိ အတ္ထိ ဟေတု၊|
      block |သဒ္ဓါယိတံ ဟေတုဝစော သုဏောမာတိ။|
    count |၂၅၁|
      block |တထာတိ ဝတွာ အဂမာသိ တတ္ထ၊ ဘုဉ္ဇိံသု ဘတ္တံ န စ ဒက္ခိဏာရဟာ။|
      block |ပစ္စာဂမိ ရာဇဂဟံ ပုနာပရံ၊ ပါတုရဟောသိ ပုရတော ဇနာဓိပဿ။|
    count |၂၅၂|
      block |ဒိသွာန ပေတံ ပုနဒေဝ အာဂတံ၊ ရာဇာ အဝေါစ အဟမပိ ကိံ ဒဒာမိ။|
      block |အာစိက္ခ မေ တံ ယဒိ အတ္ထိ ဟေတု၊ ယေန တုဝံ စိရတရံ ပီဏိတော သိယာတိ။|
    count |၂၅၃|
      block |ဗုဒ္ဓဉ္စ သင်္ဃံ ပရိဝိသိယာန ရာဇ၊ အန္နေန ပါနေန စ စီဝရေန။|
      block |တံ ဒက္ခိဏံ အာဒိသ မေ ဟိတာယ၊ ဧဝံ အဟံ စိရတရံ ပီဏိတော သိယာတိ။|
    count |၂၅၄|
      block |တတော စ ရာဇာ နိပတိတွာ တာဝဒေ၊ ဒာနံ သဟတ္ထာ အတုလံ ဒဒိတွာ သင်္ဃေ။|
      block |အာရောစေသိ ပကတံ တထာဂတဿ၊ တဿ စ ပေတဿ ဒက္ခိဏံ အာဒိသိတ္ထ။|
    count |၂၅၅|
      block |သော ပူဇိတော အတိဝိယ သောဘမာနော၊ ပါတုရဟောသိ ပုရတော ဇနာဓိပဿ။|
      block |ယက္ခေါဟမသ္မိ ပရမိဒ္ဓိပတ္တော၊ န မယှမတ္ထိ သမာ သဒိသာ မာနုသာ။|
    count |၂၅၆|
      block |ပဿာနုဘာဝံ အပရိမိတံ မမယိဒံ၊ တယာနုဒိဋ္ဌံ အတုလံ ဒတွာ သင်္ဃေ။|
      block |သန္တပ္ပိတော သတတံ သဒာ ဗဟူဟိ၊ ယာမိ အဟံ သုခိတော မနုဿဒေဝါတိ။|
    stand |စူဠသေဋ္ဌိပေတဝတ္ထု အဋ္ဌမံ နိဋ္ဌိတံ။|
    stand |ဘာဏဝါရံ ပဌမံ နိဋ္ဌိတံ။|
  block |၉။ အင်္ကုရပေတဝတ္ထု|
    count |၂၅၇|
      block |ယဿ အတ္ထာယ ဂစ္ဆာမ၊ ကမ္ဗောဇံ ဓနဟာရကာ။|
      block |အယံ ကာမဒဒော ယက္ခေါ၊ ဣမံ ယက္ခံ နယာမသေ။|
    count |၂၅၈|
      block |ဣမံ ယက္ခံ ဂဟေတွာန၊ သာဓုကေန ပသယှ ဝါ။|
      block |ယာနံ အာရောပယိတွာန၊ ခိပ္ပံ ဂစ္ဆာမ ဒွာရကန္တိ။|
    count |၂၅၉|
      block |ယဿ ရုက္ခဿ ဆာယာယ၊ နိသီဒေယျ သယေယျ ဝါ။|
      block |န တဿ သာခံ ဘဉ္ဇေယျ၊ မိတ္တဒုဗ္ဘော ဟိ ပါပကောတိ။|
    count |၂၆၀|
      block |ယဿ ရုက္ခဿ ဆာယာယ၊ နိသီဒေယျ သယေယျ ဝါ။|
      block |ခန္ဓမ္ပိ တဿ ဆိန္ဒေယျ၊ အတ္ထော စေ တာဒိသော သိယာတိ။|
    count |၂၆၁|
      block |ယဿ ရုက္ခဿ ဆာယာယ၊ နိသီဒေယျ သယေယျ ဝါ။|
      block |န တဿ ပတ္တံ ဘိန္ဒေယျ၊ မိတ္တဒုဗ္ဘော ဟိ ပါပကောတိ။|
    count |၂၆၂|
      block |ယဿ ရုက္ခဿ ဆာယာယ၊ နိသီဒေယျ သယေယျ ဝါ။|
      block |သမူလမ္ပိ တံ အဗ္ဗုဟေ၊ အတ္ထော စေ တာဒိသော သိယာတိ။|
    count |၂၆၃|
      block |ယဿေကရတ္တိမ္ပိ ဃရေ ဝသေယျ၊ ယတ္ထန္နပါနံ ပုရိသော လဘေထ။|
      block |န တဿ ပါပံ မနသာပိ စိန္တယေ၊ ကတညုတာ သပ္ပုရိသေဟိ ဝဏ္ဏိတာ။|
    count |၂၆၄|
      block |ယဿေကရတ္တိမ္ပိ ဃရေ ဝသေယျ၊ အန္နေန ပါနေန ဥပဋ္ဌိတော သိယာ။|
      block |န တဿ ပါပံ မနသာပိ စိန္တယေ၊ အဒုဗ္ဘပါဏီ ဒဟတေ မိတ္တဒုဗ္ဘိံ။|
    count |၂၆၅|
      block |ယော ပုဗ္ဗေ ကတကလျာဏော၊ ပစ္ဆာ ပါပေန ဟိံသတိ။|
      block |အလ္လပါဏိဟတော ပေါသော၊ န သော ဘဒြာနိ ပဿတီတိ။|
    count |၂၆၆|
      block |နာဟံ ဒေဝေန ဝါ မနုဿေန ဝါ၊ ဣဿရိယေန ဝါဟံ သုပ္ပသယှော။|
      block |ယက္ခေါဟမသ္မိ ပရမိဒ္ဓိပတ္တော၊ ဒူရင်္ဂမော ဝဏ္ဏဗလူပပန္နောတိ။|
    count |၂၆၇|
      block |ပါဏိ တေ သဗ္ဗသော ဝဏ္ဏော၊ ပဉ္စဓာရော မဓုဿဝေါ။|
      block |နာနာရသာ ပဂ္ဃရန္တိ၊ မညေဟံ တံ ပုရိန္ဒဒန္တိ။|
    count |၂၆၈|
      block |နာမှိ ဒေဝေါ န ဂန္ဓဗ္ဗော၊ နာပိ သက္ကော ပုရိန္ဒဒော။|
      block |ပေတံ မံ အင်္ကုရ ဇာနာဟိ၊ ရောရုဝမှာ ဣဓာဂတန္တိ။|
    count |၂၆၉|
      block |ကိံသီလော ကိံသမာစာရော၊ ရောရုဝသ္မိံ ပုရေ တုဝံ။|
      block |ကေန တေ ဗြဟ္မစရိယေန၊ ပုညံ ပါဏိမှိ ဣဇ္ဈတီတိ။|
    count |၂၇၀|
      block |တုန္နဝါယော ပုရေ အာသိံ၊ ရောရုဝသ္မိံ တဒာ အဟံ။|
      block |သုကိစ္ဆဝုတ္တိ ကပဏော၊ န မေ ဝိဇ္ဇတိ ဒာတဝေ။|
    count |၂၇၁|
      block |နိဝေသနဉ္စ မေ အာသိ၊ အသယှဿ ဥပန္တိကေ။|
      block |သဒ္ဓဿ ဒာနပတိနော၊ ကတပုညဿ လဇ္ဇိနော။|
    count |၂၇၂|
      block |တတ္ထ ယာစနကာ ယန္တိ၊ နာနာဂေါတ္တာ ဝနိဗ္ဗကာ။|
      block |တေ စ မံ တတ္ထ ပုစ္ဆန္တိ၊ အသယှဿ နိဝေသနံ။|
    count |၂၇၃|
      block |ကတ္ထ ဂစ္ဆာမ ဘဒ္ဒံ ဝေါ၊ ကတ္ထ ဒာနံ ပဒီယတိ။|
      block |တေသာဟံ ပုဋ္ဌော အက္ခါမိ၊ အသယှဿ နိဝေသနံ။|
    count |၂၇၄|
      block |ပဂ္ဂယှ ဒက္ခိဏံ ဗာဟုံ၊ ဧတ္ထ ဂစ္ဆထ ဘဒ္ဒံ ဝေါ။|
      block |ဧတ္ထ ဒာနံ ပဒီယတိ၊ အသယှဿ နိဝေသနေ။|
    count |၂၇၅|
      block |တေန ပါဏိ ကာမဒဒော၊ တေန ပါဏိ မဓုဿဝေါ။|
      block |တေန မေ ဗြဟ္မစရိယေန၊ ပုညံ ပါဏိမှိ ဣဇ္ဈတီတိ။|
    count |၂၇၆|
      block |န ကိရ တွံ အဒာ ဒာနံ၊ သကပါဏီဟိ ကဿစိ။|
      block |ပရဿ ဒာနံ အနုမောဒမာနော၊ ပါဏိံ ပဂ္ဂယှ ပါဝဒိ။|
    count |၂၇၇|
      block |တေန ပါဏိ ကာမဒဒော၊ တေန ပါဏိ မဓုဿဝေါ။|
      block |တေန တေ ဗြဟ္မစရိယေန၊ ပုညံ ပါဏိမှိ ဣဇ္ဈတိ။|
    count |၂၇၈|
      block |ယော သော ဒာနမဒာ ဘန္တေ၊ ပသန္နော သကပါဏိဘိ။|
      block |သော ဟိတွာ မာနုသံ ဒေဟံ၊ ကိံ နု သော ဒိသတံ ဂတောတိ။|
    count |၂၇၉|
      block |နာဟံ ပဇာနာမိ အသယှသာဟိနော၊ အင်္ဂီရသဿ ဂတိံ အာဂတိံ ဝါ။|
      block |သုတဉ္စ မေ ဝေဿဝဏဿ သန္တိကေ၊ သက္ကဿ သဟဗျတံ ဂတော အသယှောတိ။|
    count |၂၈၀|
      block |အလမေဝ ကာတုံ ကလျာဏံ၊ ဒာနံ ဒာတုံ ယထာရဟံ။|
      block |ပါဏိံ ကာမဒဒံ ဒိသွာ၊ ကော ပုညံ န ကရိဿတိ။|
    count |၂၈၁|
      block |သော ဟိ နူန ဣတော ဂန္တွာ၊ အနုပ္ပတွာန ဒွာရကံ။|
      block |ဒာနံ ပဋ္ဌပယိဿာမိ၊ ယံ မမဿ သုခါဝဟံ။|
    count |၂၈၂|
      block |ဒဿာမန္နဉ္စ ပါနဉ္စ၊ ဝတ္ထသေနာသနာနိ စ။|
      block |ပပဉ္စ ဥဒပါနဉ္စ၊ ဒုဂ္ဂေ သင်္ကမနာနိ စာတိ။|
    count |၂၈၃|
      block |ကေန တေ အင်္ဂုလီ ကုဏာ၊ မုခဉ္စ ကုဏလီကတံ။|
      block |အက္ခီနိ စ ပဂ္ဃရန္တိ၊ ကိံ ပါပံ ပကတံ တယာတိ။|
    count |၂၈၄|
      block |အင်္ဂီရသဿ ဂဟပတိနော၊ သဒ္ဓဿ ဃရမေသိနော။|
      block |တဿာဟံ ဒာနဝိဿဂ္ဂေ၊ ဒာနေ အဓိကတော အဟုံ။|
    count |၂၈၅|
      block |တတ္ထ ယာစနကေ ဒိသွာ၊ အာဂတေ ဘောဇနတ္ထိကေ။|
      block |ဧကမန္တံ အပက္ကမ္မ၊ အကာသိံ ကုဏလိံ မုခံ။|
    count |၂၈၆|
      block |တေန မေ အင်္ဂုလီ ကုဏာ၊ မုခဉ္စ ကုဏလီကတံ။|
      block |အက္ခီနိ မေ ပဂ္ဃရန္တိ၊ တံ ပါပံ ပကတံ မယာတိ။|
    count |၂၈၇|
      block |ဓမ္မေန တေ ကာပုရိသ၊ မုခဉ္စ ကုဏလီကတံ။|
      block |အက္ခီနိ စ ပဂ္ဃရန္တိ၊ ယံ တံ ပရဿ ဒာနဿ။|
      block |အကာသိ ကုဏလိံ မုခံ။|
    count |၂၈၈|
      block |ကထံ ဟိ ဒာနံ ဒဒမာနော၊ ကရေယျ ပရပတ္တိယံ။|
      block |အန္နံ ပါနံ ခါဒနီယံ၊ ဝတ္ထသေနာသနာနိ စ။|
    count |၂၈၉|
      block |သော ဟိ နူန ဣတော ဂန္တွာ၊ အနုပ္ပတွာန ဒွာရကံ။|
      block |ဒာနံ ပဋ္ဌပယိဿာမိ၊ ယံ မမဿ သုခါဝဟံ။|
    count |၂၉၀|
      block |ဒဿာမန္နဉ္စ ပါနဉ္စ၊ ဝတ္ထသေနာသနာနိ စ။|
      block |ပပဉ္စ ဥဒပါနဉ္စ၊ ဒုဂ္ဂေ သင်္ကမနာနိ စာတိ။|
    count |၂၉၁|
      block |တတော ဟိ သော နိဝတ္တိတွာ၊ အနုပ္ပတွာန ဒွာရကံ။|
      block |ဒာနံ ပဋ္ဌပယိ အင်္ကုရော၊ ယံတုမဿ သုခါဝဟံ။|
    count |၂၉၂|
      block |အဒာ အန္နဉ္စ ပါနဉ္စ၊ ဝတ္ထသေနာသနာနိ စ။|
      block |ပပဉ္စ ဥဒပါနဉ္စ၊ ဝိပ္ပသန္နေန စေတသာ။|
    count |၂၉၃|
      block |ကော ဆာတော ကော စ တသိတော၊ ကော ဝတ္ထံ ပရိဒဟိဿတိ။|
      block |ကဿ သန္တာနိ ယောဂ္ဂါနိ၊ ဣတော ယောဇေန္တု ဝါဟနံ။|
    count |၂၉၄|
      block |ကော ဆတ္တိစ္ဆတိ ဂန္ဓဉ္စ၊ ကော မာလံ ကော ဥပါဟနံ။|
      block |ဣတိဿု တတ္ထ ဃောသေန္တိ၊ ကပ္ပကာ သူဒမာဂဓာ။|
      block |သဒာ သာယဉ္စ ပါတော စ၊ အင်္ကုရဿ နိဝေသနေ။|
    count |၂၉၅|
      block |သုခံ သုပတိ အင်္ကုရော၊ ဣတိ ဇာနာတိ မံ ဇနော။|
      block |ဒုက္ခံ သုပါမိ သိန္ဓက၊ ယံ န ပဿာမိ ယာစကေ။|
    count |၂၉၆|
      block |သုခံ သုပတိ အင်္ကုရော၊ ဣတိ ဇာနာတိ မံ ဇနော။|
      block |ဒုက္ခံ သိန္ဓက သုပါမိ၊ အပ္ပကေ သု ဝနိဗ္ဗကေတိ။|
    count |၂၉၇|
      block |သက္ကော စေ တေ ဝရံ ဒဇ္ဇာ၊ တာဝတိံသာနမိဿရော။|
      block |ကိဿ သဗ္ဗဿ လောကဿ၊ ဝရမာနော ဝရံ ဝရေတိ။|
    count |၂၉၈|
      block |သက္ကော စေ မေ ဝရံ ဒဇ္ဇာ၊ တာဝတိံသာနမိဿရော။|
      block |ကာလုဋ္ဌိတဿ မေ သတော၊ သုရိယုဂ္ဂမနံ ပတိ။|
      block |ဒိဗ္ဗာ ဘက္ခါ ပါတုဘဝေယျုံ၊ သီလဝန္တော စ ယာစကာ။|
    count |၂၉၉|
      block |ဒဒတော မေ န ခီယေထ၊ ဒတွာ နာနုတပေယျဟံ။|
      block |ဒဒံ စိတ္တံ ပသာဒေယျံ၊ ဧတံ သက္ကံ ဝရံ ဝရေတိ။|
    count |၃၀၀|
      block |န သဗ္ဗဝိတ္တာနိ ပရေ ပဝေစ္ဆေ၊ ဒဒေယျ ဒာနဉ္စ ဓနဉ္စ ရက္ခေ။|
      block |တသ္မာ ဟိ ဒာနာ ဓနမေဝ သေယျော၊ အတိပ္ပဒာနေန ကုလာ န ဟောန္တိ။|
    count |၃၀၁|
      block |အဒာနမတိဒာနဉ္စ၊ နပ္ပသံသန္တိ ပဏ္ဍိတာ။|
      block |တသ္မာ ဟိ ဒာနာ ဓနမေဝ သေယျော၊ သမေန ဝတ္တေယျ သ ဓီရဓမ္မောတိ။|
    count |၃၀၂|
      block |အဟော ဝတ ရေ အဟမေဝ ဒဇ္ဇံ၊ သန္တော စ မံ သပ္ပုရိသာ ဘဇေယျုံ။|
      block |မေဃောဝ နိန္နာနိ ပရိပူရယန္တော၊ သန္တပ္ပယေ သဗ္ဗဝနိဗ္ဗကာနံ။|
    count |၃၀၃|
      block |ယဿ ယာစနကေ ဒိသွာ၊ မုခဝဏ္ဏော ပသီဒတိ။|
      block |ဒတွာ အတ္တမနော ဟောတိ၊ တံ ဃရံ ဝသတော သုခံ။|
    count |၃၀၄|
      block |ယဿ ယာစနကေ ဒိသွာ၊ မုခဝဏ္ဏော ပသီဒတိ။|
      block |ဒတွာ အတ္တမနော ဟောတိ၊ ဧသာ ယညဿ သမ္ပဒာ။|
    count |၃၀၅|
      block |ပုဗ္ဗေဝ ဒာနာ သုမနော၊ ဒဒံ စိတ္တံ ပသာဒယေ။|
      block |ဒတွာ အတ္တမနော ဟောတိ၊ ဧသာ ယညဿ သမ္ပဒာတိ။|
    count |၃၀၆|
      block |သဋ္ဌိ ဝါဟသဟဿာနိ၊ အင်္ကုရဿ နိဝေသနေ။|
      block |ဘောဇနံ ဒီယတေ နိစ္စံ၊ ပုညပေက္ခဿ ဇန္တုနော။|
    count |၃၀၇|
      block |တိသဟဿာနိ သူဒာနိ ဟိ၊ အာမုတ္တမဏိကုဏ္ဍလာ။|
      block |အင်္ကုရံ ဥပဇီဝန္တိ၊ ဒာနေ ယညဿ ဝါဝဋာ။|
    count |၃၀၈|
      block |သဋ္ဌိ ပုရိသသဟဿာနိ၊ အာမုတ္တမဏိကုဏ္ဍလာ။|
      block |အင်္ကုရဿ မဟာဒာနေ၊ ကဋ္ဌံ ဖာလေန္တိ မာဏဝါ။|
    count |၃၀၉|
      block |သောဠသိတ္ထိသဟဿာနိ၊ သဗ္ဗာလင်္ကာရဘူသိတာ။|
      block |အင်္ကုရဿ မဟာဒာနေ၊ ဝိဓာ ပိဏ္ဍေန္တိ နာရိယော။|
    count |၃၁၀|
      block |သောဠသိတ္ထိသဟဿာနိ၊ သဗ္ဗာလင်္ကာရဘူသိတာ။|
      block |အင်္ကုရဿ မဟာဒာနေ၊ ဒဗ္ဗိဂါဟာ ဥပဋ္ဌိတာ။|
    count |၃၁၁|
      block |ဗဟုံ ဗဟူနံ ပါဒာသိ၊ စိရံ ပါဒာသိ ခတ္တိယော။|
      block |သက္ကစ္စဉ္စ သဟတ္ထာ စ၊ စိတ္တီကတွာ ပုနပ္ပုနံ။|
    count |၃၁၂|
      block |ဗဟူ မာသေ စ ပက္ခေ စ၊ ဥတုသံဝစ္ဆရာနိ စ။|
      block |မဟာဒာနံ ပဝတ္တေသိ၊ အင်္ကုရော ဒီဃမန္တရံ။|
    count |၃၁၃|
      block |ဧဝံ ဒတွာ ယဇိတွာ စ၊ အင်္ကုရော ဒီဃမန္တရံ။|
      block |သော ဟိတွာ မာနုသံ ဒေဟံ၊ တာဝတိံသူပဂေါ အဟု။|
    count |၃၁၄|
      block |ကဋစ္ဆုဘိက္ခံ ဒတွာန၊ အနုရုဒ္ဓဿ ဣန္ဒကော။|
      block |သော ဟိတွာ မာနုသံ ဒေဟံ၊ တာဝတိံသူပဂေါ အဟု။|
    count |၃၁၅|
      block |ဒသဟိ ဌာနေဟိ အင်္ကုရံ၊ ဣန္ဒကော အတိရောစတိ။|
      block |ရူပေ သဒ္ဒေ ရသေ ဂန္ဓေ၊ ဖောဋ္ဌဗ္ဗေ စ မနောရမေ။|
    count |၃၁၆|
      block |အာယုနာ ယသသာ စေဝ၊ ဝဏ္ဏေန စ သုခေန စ။|
      block |အာဓိပစ္စေန အင်္ကုရံ၊ ဣန္ဒကော အတိရောစတိ။|
    count |၃၁၇|
      block |တာဝတိံသေ ယဒာ ဗုဒ္ဓေါ၊ သိလာယံ ပဏ္ဍုကမ္ဗလေ။|
      block |ပါရိစ္ဆတ္တကမူလမှိ၊ ဝိဟာသိ ပုရိသုတ္တမော။|
    count |၃၁၈|
      block |ဒသသု လောကဓာတူသု၊ သန္နိပတိတွာန ဒေဝတာ။|
      block |ပယိရုပါသန္တိ သမ္ဗုဒ္ဓံ၊ ဝသန္တံ နဂမုဒ္ဓနိ။|
    count |၃၁၉|
      block |န ကောစိ ဒေဝေါ ဝဏ္ဏေန၊ သမ္ဗုဒ္ဓံ အတိရောစတိ။|
      block |သဗ္ဗေ ဒေဝေ အတိက္ကမ္မ၊ သမ္ဗုဒ္ဓေါဝ ဝိရောစတိ။|
    count |၃၂၀|
      block |ယောဇနာနိ ဒသ ဒွေ စ၊ အင်္ကုရောယံ တဒာ အဟု။|
      block |အဝိဒူရေဝ ဗုဒ္ဓဿ၊ ဣန္ဒကော အတိရောစတိ။|
    count |၃၂၁|
      block |ဩလောကေတွာန သမ္ဗုဒ္ဓေါ၊ အင်္ကုရဉ္စာပိ ဣန္ဒကံ။|
      block |ဒက္ခိဏေယျံ သမ္ဘာဝေန္တော၊ ဣဒံ ဝစနမဗြဝိ။|
    count |၃၂၂|
      block |မဟာဒာနံ တယာ ဒိန္နံ၊ အင်္ကုရ ဒီဃမန္တရံ။|
      block |အတိဒူရေ နိသိန္နောသိ၊ အာဂစ္ဆ မမ သန္တိကေတိ။|
    count |၃၂၃|
      block |စောဒိတော ဘာဝိတတ္တေန၊ အင်္ကုရော ဣဒမဗြဝိ။|
      block |ကိံ မယှံ တေန ဒာနေန၊ ဒက္ခိဏေယျေန သုညတံ။|
    count |၃၂၄|
      block |အယံ သော ဣန္ဒကော ယက္ခေါ၊ ဒဇ္ဇာ ဒာနံ ပရိတ္တကံ။|
      block |အတိရောစတိ အမှေဟိ၊ စန္ဒော တာရဂဏေ ယထာတိ။|
    count |၃၂၅|
      block |ဥဇ္ဇင်္ဂလေ ယထာ ခေတ္တေ၊ ဗီဇံ ဗဟုမ္ပိ ရောပိတံ။|
      block |န ဝိပုလဖလံ ဟောတိ၊ နပိ တောသေတိ ကဿကံ။|
    count |၃၂၆|
      block |တထေဝ ဒာနံ ဗဟုကံ၊ ဒုဿီလေသု ပတိဋ္ဌိတံ။|
      block |န ဝိပုလဖလံ ဟောတိ၊ နပိ တောသေတိ ဒာယကံ။|
    count |၃၂၇|
      block |ယထာပိ ဘဒ္ဒကေ ခေတ္တေ၊ ဗီဇံ အပ္ပမ္ပိ ရောပိတံ။|
      block |သမ္မာ ဓာရံ ပဝေစ္ဆန္တေ၊ ဖလံ တောသေတိ ကဿကံ။|
    count |၃၂၈|
      block |တထေဝ သီလဝန္တေသု၊ ဂုဏဝန္တေသု တာဒိသု။|
      block |အပ္ပကမ္ပိ ကတံ ကာရံ၊ ပုညံ ဟောတိ မဟပ္ဖလန္တိ။|
    count |၃၂၉|
      block |ဝိစေယျ ဒာနံ ဒာတဗ္ဗံ၊ ယတ္ထ ဒိန္နံ မဟပ္ဖလံ။|
      block |ဝိစေယျ ဒာနံ ဒတွာန၊ သဂ္ဂံ ဂစ္ဆန္တိ ဒာယကာ။|
    count |၃၃၀|
      block |ဝိစေယျ ဒာနံ သုဂတပ္ပသတ္ထံ၊ ယေ ဒက္ခိဏေယျာ ဣဓ ဇီဝလောကေ။|
      block |ဧတေသု ဒိန္နာနိ မဟပ္ဖလာနိ၊ ဗီဇာနိ ဝုတ္တာနိ ယထာ သုခေတ္တေတိ။|
    stand |အင်္ကုရပေတဝတ္ထု နဝမံ။|
  block |၁၀။ ဥတ္တရမာတုပေတိဝတ္ထု|
    count |၃၃၁|
      block |ဒိဝါဝိဟာရဂတံ ဘိက္ခုံ၊ ဂင်္ဂါတီရေ နိသိန္နကံ။|
      block |တံ ပေတီ ဥပသင်္ကမ္မ၊ ဒုဗ္ဗဏ္ဏာ ဘီရုဒဿနာ။|
    count |၃၃၂|
      block |ကေသာ စဿာ အတိဒီဃာ၊ ယာဝဘူမာဝလမ္ဗရေ။|
      block |ကေသေဟိ သာ ပဋိစ္ဆန္နာ၊ သမဏံ ဧတဒဗြဝိ။|
    count |၃၃၃|
      block |ပဉ္စပဏ္ဏာသဝဿာနိ၊ ယတော ကာလင်္ကတာ အဟံ။|
      block |နာဘိဇာနာမိ ဘုတ္တံ ဝါ၊ ပီတံ ဝါ ပန ပါနိယံ။|
      block |ဒေဟိ တွံ ပါနိယံ ဘန္တေ၊ တသိတာ ပါနိယာယ မေတိ။|
    count |၃၃၄|
      block |အယံ သီတောဒိကာ ဂင်္ဂါ၊ ဟိမဝန္တတော သန္ဒတိ။|
      block |ပိဝ ဧတ္တော ဂဟေတွာန၊ ကိံ မံ ယာစသိ ပါနိယန္တိ။|
    count |၃၃၅|
      block |သစာဟံ ဘန္တေ ဂင်္ဂါယ၊ သယံ ဂဏှာမိ ပါနိယံ။|
      block |လောဟိတံ မေ ပရိဝတ္တတိ၊ တသ္မာ ယာစာမိ ပါနိယန္တိ။|
    count |၃၃၆|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ဂင်္ဂါ တေ ဟောတိ လောဟိတန္တိ။|
    count |၃၃၇|
      block |ပုတ္တော မေ ဥတ္တရော နာမ၊ သဒ္ဓေါ အာသိ ဥပါသကော။|
      block |သော စ မယှံ အကာမာယ၊ သမဏာနံ ပဝေစ္ဆတိ။|
    count |၃၃၈|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
      block |တမဟံ ပရိဘာသာမိ၊ မစ္ဆေရေန ဥပဒ္ဒုတာ။|
    count |၃၃၉|
      block |ယံ တွံ မယှံ အကာမာယ၊ သမဏာနံ ပဝေစ္ဆသိ။|
      block |စီဝရံ ပိဏ္ဍပါတဉ္စ၊ ပစ္စယံ သယနာသနံ။|
    count |၃၄၀|
      block |ဧတံ တေ ပရလောကသ္မိံ၊ လောဟိတံ ဟောတု ဥတ္တရ။|
      block |တဿ ကမ္မဿ ဝိပါကေန၊ ဂင်္ဂါ မေ ဟောတိ လောဟိတန္တိ။|
    stand |ဥတ္တရမာတုပေတိဝတ္ထု ဒသမံ။|
  block |၁၁။ သုတ္တပေတဝတ္ထု|
    count |၃၄၁|
      block |အဟံ ပုရေ ပဗ္ဗဇိတဿ ဘိက္ခုနော၊ သုတ္တံ အဒာသိံ ဥပသင်္ကမ္မ ယာစိတာ။|
      block |တဿ ဝိပါကော ဝိပုလဖလူပလဗ္ဘတိ၊ ဗဟုကာ စ မေ ဥပ္ပဇ္ဇရေ ဝတ္ထကောဋိယော။|
    count |၃၄၂|
      block |ပုပ္ဖာဘိကိဏ္ဏံ ရမိတံ ဝိမာနံ၊ အနေကစိတ္တံ နရနာရိသေဝိတံ။|
      block |သာဟံ ဘုဉ္ဇာမိ စ ပါရုပါမိ စ၊ ပဟူတဝိတ္တာ န စ တာဝ ခီယတိ။|
    count |၃၄၃|
      block |တဿေဝ ကမ္မဿ ဝိပါကမနွယာ၊ သုခဉ္စ သာတဉ္စ ဣဓူပလဗ္ဘတိ။|
      block |သာဟံ ဂန္တွာ ပုနဒေဝ မာနုသံ၊ ကာဟာမိ ပုညာနိ နယယျပုတ္တ မန္တိ။|
    count |၃၄၄|
      block |သတ္တ တုဝံ ဝဿသတာ ဣဓာဂတာ၊|
      block |ဇိဏ္ဏာ စ ဝုဍ္ဎာ စ တဟိံ ဘဝိဿသိ။|
      block |သဗ္ဗေဝ တေ ကာလကတာ စ ဉာတကာ၊|
      block |ကိံ တတ္ထ ဂန္တွာန ဣတော ကရိဿသီတိ။|
    count |၃၄၅|
      block |သတ္တေဝ ဝဿာနိ ဣဓာဂတာယ မေ၊ ဒိဗ္ဗဉ္စ သုခဉ္စ သမပ္ပိတာယ။|
      block |သာဟံ ဂန္တွာန ပုနဒေဝ မာနုသံ၊ ကာဟာမိ ပုညာနိ နယယျပုတ္တ မန္တိ။|
    count |၃၄၆|
      block |သော တံ ဂဟေတွာန ပသယှ ဗာဟာယံ၊ ပစ္စာနယိတွာန ထေရိံ သုဒုဗ္ဗလံ။|
      block |ဝဇ္ဇေသိ အညမ္ပိ ဇနံ ဣဓာဂတံ၊ ကရောထ ပုညာနိ သုခူပလဗ္ဘတိ။|
    count |၃၄၇|
      block |ဒိဋ္ဌာ မယာ အကတေန သာဓုနာ၊ ပေတာ ဝိဟညန္တိ တထေဝ မနုဿာ။|
      block |ကမ္မဉ္စ ကတွာ သုခဝေဒနီယံ၊ ဒေဝါ မနုဿာ စ သုခေ ဌိတာ ပဇာတိ။|
    stand |သုတ္တပေတဝတ္ထု ဧကာဒသမံ။|
  block |၁၂။ ကဏ္ဏမုဏ္ဍပေတိဝတ္ထု|
    count |၃၄၈|
      block |သောဏ္ဏသောပါနဖလကာ၊ သောဏ္ဏဝါလုကသန္ထတာ။|
      block |တတ္ထ သောဂန္ဓိယာ ဝဂ္ဂူ၊ သုစိဂန္ဓာ မနောရမာ။|
    count |၃၄၉|
      block |နာနာရုက္ခေဟိ သဉ္ဆန္နာ၊ နာနာဂန္ဓသမေရိတာ။|
      block |နာနာပဒုမသဉ္ဆန္နာ၊ ပုဏ္ဍရီကသမောတတာ။|
    count |၃၅၀|
      block |သုရဘိံ သမ္ပဝါယန္တိ၊ မနုညာ မာလုတေရိတာ။|
      block |ဟံသကောဉ္စာဘိရုဒာ စ၊ စက္ကဝက္ကာဘိကူဇိတာ။|
    count |၃၅၁|
      block |နာနာဒိဇဂဏာကိဏ္ဏာ၊ နာနာသရဂဏာယုတာ။|
      block |နာနာဖလဓရာ ရုက္ခါ၊ နာနာပုပ္ဖဓရာ ဝနာ။|
    count |၃၅၂|
      block |န မနုဿေသု ဤဒိသံ၊ နဂရံ ယာဒိသံ ဣဒံ။|
      block |ပါသာဒာ ဗဟုကာ တုယှံ၊ သောဝဏ္ဏရူပိယာမယာ။|
      block |ဒဒ္ဒလ္လမာနာ အာဘေန္တိ၊ သမန္တာ စတုရော ဒိသာ။|
    count |၃၅၃|
      block |ပဉ္စ ဒာသိသတာ တုယှံ၊ ယာ တေမာ ပရိစာရိကာ။|
      block |တာ ကမ္ဗုကာယူရဓရာ၊ ကဉ္စနာဝေဠဘူသိတာ။|
    count |၃၅၄|
      block |ပလ္လင်္ကာ ဗဟုကာ တုယှံ၊ သောဝဏ္ဏရူပိယာမယာ။|
      block |ကဒလိမိဂသဉ္ဆန္နာ၊ သဇ္ဇာ ဂေါနကသန္ထတာ။|
    count |၃၅၅|
      block |ယတ္ထ တွံ ဝါသူပဂတာ၊ သဗ္ဗကာမသမိဒ္ဓိနီ။|
      block |သမ္ပတ္တာယဍ္ဎရတ္တာယ၊ တတော ဥဋ္ဌာယ ဂစ္ဆသိ။|
    count |၃၅၆|
      block |ဥယျာနဘူမိံ ဂန္တွာန၊ ပေါက္ခရညာ သမန္တတော။|
      block |တဿာ တီရေ တုဝံ ဌာသိ၊ ဟရိတေ သဒ္ဒလေ သုဘေ။|
    count |၃၅၇|
      block |တတော တေ ကဏ္ဏမုဏ္ဍော သုနခေါ၊ အင်္ဂမင်္ဂါနိ ခါဒတိ။|
      block |ယဒာ စ ခါယိတာ အာသိ၊ အဋ္ဌိသင်္ခလိကာ ကတာ။|
      block |ဩဂါဟသိ ပေါက္ခရဏိံ၊ ဟောတိ ကာယော ယထာ ပုရေ။|
    count |၃၅၈|
      block |တတော တွံ အင်္ဂပစ္စင်္ဂီ၊ သုစာရု ပိယဒဿနာ။|
      block |ဝတ္ထေန ပါရုပိတွာန၊ အာယာသိ မမ သန္တိကံ။|
    count |၃၅၉|
      block |ကိံ နု ကာယေန ဝါစာယ၊ မနသာ ဒုက္ကဋံ ကတံ။|
      block |ကိဿ ကမ္မဝိပါကေန၊ ကဏ္ဏမုဏ္ဍော သုနခေါ တဝအင်္ဂမင်္ဂါနိ ခါဒတီတိ။|
    count |၃၆၀|
      block |ကိမိလာယံ ဂဟပတိ၊ သဒ္ဓေါ အာသိ ဥပါသကော။|
      block |တဿာဟံ ဘရိယာ အာသိံ၊ ဒုဿီလာ အတိစာရိနီ။|
    count |၃၆၁|
      block |သော မံ အတိစရမာနာယ၊ သာမိကော ဧတဒဗြဝိ။|
      block |နေတံ ဆန္နံ ပတိရူပံ၊ ယံ တွံ အတိစရာသိ မံ။|
    count |၃၆၂|
      block |သာဟံ ဃောရဉ္စ သပထံ၊ မုသာဝါဒဉ္စ ဘာသိသံ။|
      block |နာဟံ တံ အတိစရာမိ၊ ကာယေန ဥဒ စေတသာ။|
    count |၃၆၃|
      block |သစာဟံ တံ အတိစရာမိ၊ ကာယေန ဥဒ စေတသာ။|
      block |ကဏ္ဏမုဏ္ဍော ယံ သုနခေါ၊ အင်္ဂမင်္ဂါနိ ခါဒတု။|
    count |၃၆၄|
      block |တဿ ကမ္မဿ ဝိပါကံ၊ မုသာဝါဒဿ စူဘယံ။|
      block |သတ္တေဝ ဝဿသတာနိ၊ အနုဘူတံ ယတော ဟိ မေ။|
      block |ကဏ္ဏမုဏ္ဍော စ သုနခေါ၊ အင်္ဂမင်္ဂါနိ ခါဒတိ။|
    count |၃၆၅|
      block |တွဉ္စ ဒေဝ ဗဟုကာရော၊ အတ္ထာယ မေ ဣဓာဂတော။|
      block |သုမုတ္တာဟံ ကဏ္ဏမုဏ္ဍဿ၊ အသောကာ အကုတောဘယာ။|
    count |၃၆၆|
      block |တာဟံ ဒေဝ နမဿာမိ၊ ယာစာမိ ပဉ္ဇလီကတာ။|
      block |ဘုဉ္ဇ အမာနုသေ ကာမေ၊ ရမ ဒေဝ မယာ သဟာတိ။|
    count |၃၆၇|
      block |ဘုတ္တာ အမာနုသာ ကာမာ၊ ရမိတောမှိ တယာ သဟ။|
      block |တာဟံ သုဘဂေ ယာစာမိ၊ ခိပ္ပံ ပဋိနယာဟိ မန္တိ။|
    stand |ကဏ္ဏမုဏ္ဍပေတိဝတ္ထု ဒွာဒသမံ။|
  block |၁၃။ ဥဗ္ဗရိပေတဝတ္ထု|
    count |၃၆၈|
      block |အဟု ရာဇာ ဗြဟ္မဒတ္တော၊ ပဉ္စာလာနံ ရထေသဘော။|
      block |အဟောရတ္တာနမစ္စယာ၊ ရာဇာ ကာလမကြုဗ္ဗထ။|
    count |၃၆၉|
      block |တဿ အာဠာဟနံ ဂန္တွာ၊ ဘရိယာ ကန္ဒတိ ဥဗ္ဗရီ။|
      block |ဗြဟ္မဒတ္တံ အပဿန္တီ၊ ဗြဟ္မဒတ္တာတိ ကန္ဒတိ။|
    count |၃၇၀|
      block |ဣသိ စ တတ္ထ အာဂစ္ဆိ၊ သမ္ပန္နစရဏော မုနိ။|
      block |သော စ တတ္ထ အပုစ္ဆိတ္ထ၊ ယေ တတ္ထ သုသမာဂတာ။|
    count |၃၇၁|
      block |ကဿ ဣဒံ အာဠာဟနံ၊ နာနာဂန္ဓသမေရိတံ။|
      block |ကဿာယံ ကန္ဒတိ ဘရိယာ၊ ဣတော ဒူရဂတံ ပတိံ။|
      block |ဗြဟ္မဒတ္တံ အပဿန္တီ၊ ဗြဟ္မဒတ္တာတိ ကန္ဒတိ။|
    count |၃၇၂|
      block |တေ စ တတ္ထ ဝိယာကံသု၊ ယေ တတ္ထ သုသမာဂတာ။|
      block |ဗြဟ္မဒတ္တဿ ဘဒန္တေ၊ ဗြဟ္မဒတ္တဿ မာရိသ။|
    count |၃၇၃|
      block |တဿ ဣဒံ အာဠာဟနံ၊ နာနာဂန္ဓသမေရိတံ။|
      block |တဿာယံ ကန္ဒတိ ဘရိယာ၊ ဣတော ဒူရဂတံ ပတိံ။|
      block |ဗြဟ္မဒတ္တံ အပဿန္တီ၊ ဗြဟ္မဒတ္တာတိ ကန္ဒတိ။|
    count |၃၇၄|
      block |ဆဠာသီတိသဟဿာနိ၊ ဗြဟ္မဒတ္တဿနာမကာ။|
      block |ဣမသ္မိံ အာဠာဟနေ ဒဍ္ဎာ၊ တေသံ ကမနုသောစသီတိ။|
    count |၃၇၅|
      block |ယော ရာဇာ စူဠနီပုတ္တော၊ ပဉ္စာလာနံ ရထေသဘော။|
      block |တံ ဘန္တေ အနုသောစာမိ၊ ဘတ္တာရံ သဗ္ဗကာမဒန္တိ။|
    count |၃၇၆|
      block |သဗ္ဗေ ဝါဟေသုံ ရာဇာနော၊ ဗြဟ္မဒတ္တဿနာမကာ။|
      block |သဗ္ဗေဝစူဠနီပုတ္တာ၊ ပဉ္စာလာနံ ရထေသဘာ။|
    count |၃၇၇|
      block |သဗ္ဗေသံ အနုပုဗ္ဗေန၊ မဟေသိတ္တမကာရယိ။|
      block |ကသ္မာ ပုရိမကေ ဟိတွာ၊ ပစ္ဆိမံ အနုသောစသီတိ။|
    count |၃၇၈|
      block |အာတုမေ ဣတ္ထိဘူတာယ၊ ဒီဃရတ္တာယ မာရိသ။|
      block |ယဿာ မေ ဣတ္ထိဘူတာယ၊ သံသာရေ ဗဟုဘာသသီတိ။|
    count |၃၇၉|
      block |အဟု ဣတ္ထီ အဟု ပုရိသော၊ ပသုယောနိမ္ပိ အာဂမာ။|
      block |ဧဝမေတံ အတီတာနံ၊ ပရိယန္တော န ဒိဿတီတိ။|
    count |၃၈၀|
      block |အာဒိတ္တံ ဝတ မံ သန္တံ၊ ဃတသိတ္တံဝ ပါဝကံ။|
      block |ဝါရိနာ ဝိယ ဩသိဉ္စံ၊ သဗ္ဗံ နိဗ္ဗာပယေ ဒရံ။|
    count |၃၈၁|
      block |အဗ္ဗဟီ ဝတ မေ သလ္လံ၊ သောကံ ဟဒယနိဿိတံ။|
      block |ယော မေ သောကပရေတာယ၊ ပတိသောကံ အပါနုဒိ။|
    count |၃၈၂|
      block |သာဟံ အဗ္ဗူဠှသလ္လာသ္မိ၊ သီတိဘူတာသ္မိ နိဗ္ဗုတာ။|
      block |န သောစာမိ န ရောဒာမိ၊ တဝ သုတွာ မဟာမုနီတိ။|
    count |၃၈၃|
      block |တဿ တံ ဝစနံ သုတွာ၊ သမဏဿ သုဘာသိတံ။|
      block |ပတ္တစီဝရမာဒာယ၊ ပဗ္ဗဇိ အနဂါရိယံ။|
    count |၃၈၄|
      block |သာ စ ပဗ္ဗဇိတာ သန္တာ၊ အဂါရသ္မာ အနဂါရိယံ။|
      block |မေတ္တာစိတ္တံ အဘာဝေသိ၊ ဗြဟ္မလောကူပပတ္တိယာ။|
    count |၃၈၅|
      block |ဂါမာ ဂါမံ ဝိစရန္တီ၊ နိဂမေ ရာဇဓာနိယော။|
      block |ဥရုဝေလာ နာမ သော ဂါမော၊ ယတ္ထ ကာလမကြုဗ္ဗထ။|
    count |၃၈၆|
      block |မေတ္တာစိတ္တံ အာဘာဝေတွာ၊ ဗြဟ္မလောကူပပတ္တိယာ။|
      block |ဣတ္ထိစိတ္တံ ဝိရာဇေတွာ၊ ဗြဟ္မလောကူပဂါ အဟူတိ။|
      block |မောစကံ မာတာ မတ္တာ စ၊ နန္ဒာ ကုဏ္ဍလီနာ ဃဋော။|
      block |ဒွေ သေဋ္ဌီ တုန္နဝါယော စ၊ ဥတ္တရ သုတ္တကဏ္ဏ ဥဗ္ဗရီတိ။|
    stand |ဥဗ္ဗရိပေတဝတ္ထု တေရသမံ။|
    stand |ဥဗ္ဗရိဝဂ္ဂေါ ဒုတိယော နိဋ္ဌိတော။|
    block |တဿုဒ္ဒာနံ|
