
block |دکھا دو گر مانگ اپنی شب کو تو حشر برپا ہو کہکشاں پر|
  block
    block |دکھا دو گر مانگ اپنی شب کو تو حشر برپا ہو کہکشاں پر|
    block |چنو جبیں پر کبھی جو افشاں تو نکلیں تارے نہ آسماں پر|
  block
    block |نہیں ہیں شبنم کے صبح قطرے یہ برگ گلہائے بوستاں پر|
    block |بیاد آتش رخاں پھپھولے پڑے ہیں ہر پھول کی زباں پر|
  block
    block |کہاں سر شمع پر ہے شعلہ نگاہ ٹک کیجے شمع داں پر|
    block |کہ استخواں ہے غذا ہماری ہما یہ بیٹھا ہے استخواں پر|
  block
    block |اسیر نو کی خبر لے آ کر ذرا تو صیاد ظلم پیشہ|
    block |یہاں تلک ہوں قفس میں تڑپا کہ میرے سارے ہیں دھجیاں پر|
  block
    block |ہمارے اس روئے زرد پر جو سرشک افشاں ہے ابر مژگاں|
    block |نہ دیکھی لالی کبھی برستی کسی نے یوں کشت زعفراں پر|
  block
    block |کوئی غریبوں کے مارنے سے ہوا بندھی ہے کسی کی ظالم|
    block |اگر سلیمان وقت ہے تو قدم نہ رکھ مور ناتواں پر|
  block
    block |بنا کے آئینہ صاف اس کو کیا ہے حسن ادا سے واقف|
    block |الٰہی آئینہ ساز کی اب شتاب پتھر پڑے زباں پر|
  block
    block |جہاں میں اس کے شہید کا ہو نہ کیونکہ رتبہ بلند یارو|
    block |یہی ہے معراج عاشقوں کی جو سر ہو بعد از فنا سناں پر|
  block
    block |کرے چمن میں نہ کیونکہ برپا ترا یہ بوٹا سا قد قیامت|
    block |نثار آنکھوں پہ کیا ہے نرگس کہ غنچہ قربان ہے دہاں پر|
  block
    block |رہی ہے بزم جہاں میں منعم سدا بلندی کے ساتھ پستی|
    block |بسان فوارہ قصد مت کر زمیں سے جانے کا آسماں پر|
  block
    block |سفر عدم کا کہاں کرے ہے یہ بحر ہستی سے ایک دم میں|
    block |حباب چشمک زنی کرے ہے خضر تری عمر جاوداں پر|
  block
    block |امید کیا چرخ سفلہ پرور ہمیں ہو اب تجھ سے ایک ناں کی|
    block |کہ تیرے ہاتھوں سے ماہ نو نے یہاں قناعت کی نیم ناں پر|
  block
    block |نصیرؔ کہتے تو سب یہاں ہیں کہ اس کے عاشق ہیں ہم ولیکن|
    block |بڑا ستم ہو بڑا غضب ہو اگر وہ آ جائے امتحاں پر|