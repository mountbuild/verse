
block |دیکھ تو یار بادہ کش! میں نے بھی کام کیا کیا|
  block
    block |دیکھ تو یار بادہ کش میں نے بھی کام کیا کیا|
    block |دے کے کباب دل تجھے حق نمک ادا کیا|
  block
    block |کیوں سگ یار سے خجل مجھ کو پس از فنا کیا|
    block |کھا گیا استخواں مرے تو نے یہ کیا ہما کیا|
  block
    block |زخم جگر سے دم بدم کب نہیں خوں بہا کیا|
    block |تو بھی نہ قاتل اپنے سے دعویٔ خوں بہا کیا|
  block
    block |اس بت رشک گل نے جب بند قبا کو وا کیا|
    block |اپنی نظر یہ غنچہ دو ہاتھ سے پھر ملا کیا|
  block
    block |کون سے دن نہ یار نے چشم کو سرمہ سا کیا|
    block |کب نہ دل سیاہ بخت خاک میں تو ملا کیا|
  block
    block |دل بر شعلہ خو نے جب زلف کو رخ پہ وا کیا|
    block |دل پہ میں سورۂ دخاں کرنے کو دم پڑھا کیا|
  block
    block |بادہ کشی کو ساقیا کس کی مجھے بتا حباب|
    block |زور بھنور کے چاک پر ساغر مے بنا کیا|
  block
    block |وصل کی رات ہم نشیں کیونکہ کٹی نہ پوچھ کچھ|
    block |برسر صلح میں رہا تس پہ بھی وہ لڑا کیا|
  block
    block |پائے نگار سے لپٹ چور بنی تو آپ کو ہی|
    block |ہاتھ نہ کیوں ترے بندھیں کام یہ کیا حنا کیا|
    block |دل کی جدائی کا کہوں کس سے میں ماجرائے غم|
    block |سیل سرشک چشم تر شام و سحر بہا کیا|
  block
    block |شکل عصائے موسوی تھا تو وہ گیسوئے دراز|
    block |پر اسے دست شانہ نے دے کے خم اور دوتا کیا|
  block
    block |زیب سر شہاں کبھی تو نے نہ دیکھا تیرہ بخت|
    block |بال مگس نے کب دلا کار پر ہما کیا|
  block
    block |تار نفس الجھ گیا میرے گلو میں آ کے جب|
    block |ناخن تیغ یار کو میں نے گرہ کشا کیا|
  block
    block |بوسۂ لب سے ایک دن اس کے ہوا نہ کامیاب|
    block |دلبر بد زباں کی میں گالیاں ہی سنا کیا|
  block
    block |آ کے سلاسل اے جنوں کیوں نہ قدم لے بعد قیس|
    block |اس کا بھی ہم نے سلسلہ از سر نو بپا کیا|
  block
    block |منہ تو نہ تھا یہ غیر کا اس کو کھلائے برگ پاں|
    block |پر نہ مرا جو بس چلا خون جگر پیا کیا|
  block
    block |اس کی شکستگی کا غم کیوں نہ ہو مجھ کو ساقیا|
    block |میری بغل میں آہ یاں شیشۂ دل رہا کیا|
  block
    block |تار نفس جدا کیا بربط تن سے میرے آہ|
    block |کودک مطرب اور کیا تجھ کو کہوں بجا کیا|
  block
    block |کوہ کو کھینچتا جو تو کاہ ربا تو جانتے|
    block |اک پر کاہ کو اٹھا ناز کیا تو کیا کیا|
  block
    block |کیوں ہو خضر رہ رواں خاک نشینی پہ مری|
    block |جس نے بشکل نقش پا مجھ کو ہے رہ نما کیا|
  block
    block |شعلہ رخوں کے عشق نے کنج مزار میں بھی آہ|
    block |سونے دیا نہ چین سے میں تو سدا جلا کیا|
  block
    block |مجھ کو ہے ہجر و وصل ایک اس کی خوشی نہ اس کا غم|
    block |کیسی مصیبتوں کے دن بار خدا بھرا کیا|
  block
    block |وصل ہوا تو یہ ہوا مار سیاہ جان کر|
    block |رات بھر اپنی زلف کے سائے سے وہ ڈرا کیا|
  block
    block |اور میں مدعا طلب عیش سے ناامید ہو|
    block |شعلۂ شمع کی طرح سر کو پڑا دھنا کیا|
  block
    block |مدرکۂ بشر ہے کیا پائے جو اس کی کنہ کو|
    block |چاہا جو اس نے سو کیا کون کہے کہ کیا کیا|
  block
    block |یعنی بنا کے چشم کو صورت شیشۂ حباب|
    block |صاحب ظرف تھا جو دل جام جہاں نما کیا|
  block
    block |اپنی شرارتوں سے وہ باز نہ آیا اے نصیرؔ|
    block |مجھ کو رلا کے ابر ساں برق نمط ہنسا کیا|