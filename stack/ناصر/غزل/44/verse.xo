
block |دل کو کس صورت سے کیجے چشم دلبر سے جدا|
  block
    block |دل کو کس صورت سے کیجے چشم دلبر سے جدا|
    block |شیشۂ مے کو نہیں رکھتے ہیں ساغر سے جدا|
  block
    block |میں تو ہوں اے طالع برگشتہ دلبر سے جدا|
    block |اور پتھر آسیا کا ہو نہ پتھر سے جدا|
  block
    block |اس کے بحر حسن میں مت چھوڑ اے دل تار زلف|
    block |غرق ہو جاتی ہے کشتی ہو کے لنگر سے جدا|
  block
    block |عشق میں شیریں کے تو نے جان شیریں دی ہے آہ|
    block |نقش تیرا کوہ کن ہو کیوں کہ پتھر سے جدا|
  block
    block |چشم یہ تجھ سے ہے یارب تا نہ ہو لیل و نہار|
    block |چشم اس پردہ نشیں کے رخنۂ در سے جدا|
  block
    block |کندہ اس میرے نگین دل پہ تیرا نام ہے|
    block |اس کو اپنے خاتم دل کے نہ کر گھر سے جدا|
  block
    block |اس کو کہتے ہیں محبت شیشۂ ساعت کو دیکھ|
    block |ایک کے ہوتا نہیں ہے دوسرا بر سے جدا|
  block
    block |وہ ادھر خنداں ہے میں گریاں ادھر حیرت ہے یہ|
    block |برق چمکے ابر گرجے اور مینہ برسے جدا|
  block
    block |صورت بادام توام روز و شب ہوتا نہیں|
    block |چشم دلبر کا تصور چشم کے گھر سے جدا|
  block
    block |سوزن بے رشتہ آتی ہے کسی کو کب نظر|
    block |تو نہ ہو اے آہ دل اس جسم لاغر سے جدا|
  block
    block |پردۂ مینا سے ساقی دخت رز نکلے ہے کیوں|
    block |آفتاب خاوری ہوتا ہے خاور سے جدا|
  block
    block |اس کی مژگاں سے چھڑاؤں دل کو کس صورت سے میں|
    block |پنجۂ شاہیں نہیں ہوتا کبوتر سے جدا|
  block
    block |تاب اس چمپا کلی کی یوں ہے تکمے کے تلے|
    block |جوں کرن چمکے ہے ہو کر مہر انور سے جدا|
  block
    block |اشک چشم تر کو رہنے دوں تہ مژگاں نہ کیوں|
    block |طفل کو کرتے نہیں دامان مادر سے جدا|
  block
    block |اس زمیں میں لکھ غزل اک اور پر معنی نصیرؔ|
    block |رنگ یعنی ہو نہیں سکتا گل تر سے جدا|
  block
    block |اس غزل کو سن کے خاقانیؔ کرے وجد اے نصیرؔ|
    block |انوریؔ بھی سر کو اپنے پٹکے پتھر سے جدا|