block |ମୃଗୁଣୀସ୍ତୁତି|
  block
    block |ରାମ ଯେ ରାମ ରାମ ନାମ ଶ୍ରୀରାମ ରାମ ।|
    block |ଯେଉଁ ନାମ ଧଇଲେ ନ ଦଣ୍ତେ କାଳ‌ଯମ ।|
    block |ଶ୍ରୀହରି ନାମ‌କୁ ଏକା ଜପୁଥିବୁ ମନ ।|
    block |ଅଶେଷ ଦୁରିତମାନ ହୋଇବ ଦ‌ହ‌ନ ।|
    block |ଯୋଗୀଜନମାନଙ୍କର ପରମକାରଣ ।|
    block |ସନ୍ଥଜନମାନଙ୍କ ଦୁରିତ-ନିବାରଣ ।|
    block |ଏଥୁ ଅନନ୍ତରେ ସର୍ବେ ଶୁଣ ରସସାର ।|
    block |ମାଘ କୃଷ୍ଣପକ୍ଷ ଯେ ପଞ୍ଚମୀ ଗୁରୁବାର ।|
    block |ଶୁକ ଏ ଦିନରେ ପରୀକ୍ଷିତଙ୍କ ଭବନେ ।|
    block |ଆଚମ୍ବିତେ ମିଳିଲେ ତାହାଙ୍କ ସନ୍ନିଧାନେ ।|
    block |ଦଣ୍ତକମଣ୍ତଳୁ ହସ୍ତେ ଡୋର କଉପୀନ ।|
    block |ରୁଦ୍ରାକ୍ଷର ଜପ-ମାଳା ଭସ୍ମ ବିଲେପନ ।|
    block |ହରିମନ୍ଦିରର ଚିତା ନାସା-ଅର୍ଦ୍ଧ‌ଯାଏ ।|
    block |ତମ୍ବାର କୁଣ୍ତଳ ବେନିକର୍ଣ୍ଣେ ଶୋଭାପାଏ ।|
    block |ତପତକାଞ୍ଚନ ଜିଣି ତନୁ ଅନୁପମ ।|
    block |କୋଟିଭାନୁ ଜିଣି ଯେ ଅନଳ ନୋହେ ସମ ।|
    block |ଦୂରୁ ତାଙ୍କୁ ଦେଖି ରାଜା ଆନନ୍ଦିତ ମନ ।|
    block |ଆସନୁ ଉଠିଣ କଲେ ପାଛୋଟି ଗମନ ।|
  block
    block |ପଦ ପଚିଶ ପଚାଶ ଯାଏ ସେହୁ ଗଲେ ।|
    block |ମୁନିଙ୍କି ନିମନ୍ତି ରାଜା ମନ୍ଦିରେ ମିଳିଲେ ।|
    block |ଧୂପ ଦୀପ ନଇବିଦ୍ୟ ବସନ ଚାମର ।|
    block |ନାନା ଯତ୍ନେ ପୂଜାକଲେ ମୁନିଙ୍କ ପୟର ।|
    block |ଦିବ୍ୟ ଆସନେ ମୁନିଙ୍କି ବସାଇଲେ ନେଇ ।|
    block |ବିନୟ ହୋଇଣ ରାଜା ବଚନ କ‌ହଇ ।|
    block |ଭୋ ମୁନିପୁଙ୍ଗବ ତୁମ୍ଭେ ସର୍ବତାପହର ।|
    block |ପବିତ୍ର କର ହେ ମୁନି ମୋର କଳେବର ।|
    block |କ‌ହ ବିଷ୍ଣୁ ପୁରାଣର ସେ ପବିତ୍ର କଥା ।|
    block |ତବ ମୁଖୁ ଶୁଣିଲେ ଖଣ୍ଡିବ ଭବବ୍ୟଥା ।|
    block |କେମନ୍ତ ପ୍ରକାରେ ଯେ ହରିଣୀର ବପତ୍ତି ।|
    block |କାହିଁ ଥାଇ ତାହା ଯେ ଜାଣିଲେ ଶିରୀପତି ।|
    block |ସେ କଥା ବିସ୍ତାରି ମୋତେ କହିବା ଗୋସାଇଁ ।|
    block |ତବ ମୁଖୁଁ ଶୁଣିଲେ ଯେ ପ୍ରତେ ଯିବି ମୁହିଁ ।|
    block |ପରୀକ୍ଷିତ-ବଚନେ ଆନନ୍ଦ ଶୁକମୁନି ।|
    block |ବୋଇଲେ ହୋ ଧନ୍ୟ ରାଜା ଅଟୁ ବ୍ରହ୍ମଜ୍ଞାନୀ ।|
    block |ଯାହା ପଚାରିଲୁ ଭାଗବତର ଚରିତ ।|
    block |ସାବଧାନ ହେଇ ତୁମ୍ଭେ ଶୁଣ ନପସୁତ ।|
    block |ସୁବାହୁ ବୋଲିଣ ଯେ ଏକଇ ଘୋରବନ ।|
    block |ହରପାର୍ବତୀଙ୍କର ସେ ଅଟେ କ୍ରୀଡ଼ାସ୍ଥାନ ।|
    block |ତାରାବତୀ ହରିଣୀ ଚରଇ ତହିଁ ନିତି ।|
    block |ମହାଦେବ-ପ୍ରସାଦେ ନ ଥାଇଁ ଭୟ ଭ୍ରାନ୍ତି ।|
    block |ଗର୍ଭବାସ ହେତୁ ତାର ଅଳସ ଗମନ ।|
    block |ସଙ୍ଗତେ ଅଛନ୍ତି ବେନି ବାଳୁତନନ୍ଦନ ।|
    block |ଦଇବ ବିପାକ କଥା କେ କରିବ ଆନ ।|
    block |ଯାହା ସେ କପାଳେ ଧାତା କରିଛି ଲିଖନ ।|
    block |ବିଧି ଅନୁସାରେ ହୁଏ କର୍ମର ଉଦିତ ।|
    block |କର୍ମ ଅନୁସାରେ ଜୀବ ହୁଏ ଆତଯାତ ।|
    block |ଶୁଭକୁ ଅଶୁଭ ଯେ ଫଳଇ ଦୁଃଖରାଶି ।|
    block |ତାହା ନ ଜାଣିଲେ ଜୀବ ନୁହଇ ବଶ୍ୱାସୀ ।|
    block |ଫଳଦାତାର କରତା ଅଟନ୍ତି ଈଶ୍ୱର ।|
    block |ମାୟାନର ଆତଯାତ କରଇ ସଂସାର ।|
    block |ଏକଦିନେ ହରିଣୀ ବନସ୍ତେ ଚରୁଥିଲା ।|
    block |ବିରୂପାକ୍ଷ ଶବର ଯେ ସେ ସ୍ଥାନେ ମିଳିଲା ।|
  block
    block |ଦେଖିଲା ହରିଣୀ ସଙ୍ଗେ ଛନ୍ତି ପିଲା ବେନି ।|
    block |ବିଧାତା ସୁମରି ଯେ ମାଇଲା ମୂରଧ୍ୱନି ।|
    block |ତିନିଦିନ ଉପାସକୁ ମିଳିଲା ଆହାର ।|
    block |ଏହକ୍ଷଣି ମାରିଣ ମୁଁ ତୋଷିବି ଉଦର ।|
    block |ବନ୍ଧୁଭାଇ ସୋଦର କୁଟୁମ୍ବ ସଙ୍ଖୋଳିବି ।|
    block |ଉଦରୁ ସଞ୍ଚିଣ ପୁତ୍ର ନୀତିଙ୍କି ଲୋଡ଼ିବି ।|
    block |ଏମନ୍ତ ବୋଲି ଶବର ମନରେ ହରଷ ।|
    block |ବିଧାତା ସୁମରି ଓଗାଳଇ ଦଶଦିଶ ।|
    block |ଚଉପାଶେ ଜାଲବାଡ଼ ପାତିଲା ହରଷେ ।|
    block |ପଛରେ ଦୋହରା ଅଗ୍ନି ଲଗାଇଲା ରୋଷେ ।|
    block |ନିଜେ ଧନୁ ଧରିଣ ଯେ ଦ୍ୱାର ନିରୋଧିଲା ।|
    block |ଧରି ମାର ବୋଲିଣ ଶ୍ୱାନ‌କୁ ପେଶି ଦେଲା ।|
    block |ନିଶ୍ଚିନ୍ତ ହୋଇଣ ଯେ ହରିଣୀ ଚରୁଥିଲା ।|
    block |ମନୁଷ୍ୟର ରାବ ଶୁଣି ବଦନ ଟେକିଲା ।|
    block |ଆଗ ପାଖରେ ଯେ ବ୍ୟାଧ ଦୁଇପାଶେ ଜାଲ ।|
    block |ପଛକତିରେ ଅନଳ ଜଳେ ପରଖର ।|
    block |ରେ ରେକାର ଶବଦ ଶୁଭଇ ଗୁରୁଟାଣ ।|
    block |ଆଗକୁ ଚାହିଁଲା ବ୍ୟାଧ କରେ ଧନୁର୍ବାଣ ।|
    block |ଲହଲହ ଜିହ୍ୱା ଶ୍ୱାନ ଆସୁଅଛୁ ଧାଇଁ ।|
    block |ମାର ଧର ବୋଲିଣ ସେ ଡାକଇ ତୁହାଇ ।|
    block |ଏହା ଦେଖି ତରସ୍ତ ଯେ ହେଇଲା ହରିଣୀ ।|
    block |ମୂର୍ଚ୍ଛାଗତ ହୋଇଣ ସେ ପଡ଼ିଲା ଧରଣୀ ।|
    block |ସଚେତ ହୋଇଣ ପୁଣ ମନେ ବିଚାରଇ ।|
    block |କେମନ୍ତ ପ୍ରକାରେ ଏଥୁଁ ପଳାଇବି ମୁହିଁ ।|
    block |ଆଗକୁ ଗଲେ ଶବର ବିନ୍ଧିବ ଯେ ଶର ।|
    block |ପଛକୁ ଗଲେଣ ପୋଡି ମତିବି ଅଗ୍ନିର ।|
    block |ଆଗ ଦିଗେ ଗଲେ ଯେ ପଡିବି ଜାଲେ ଯାଇ ।|
    block |ଏଥି ରହିଥିଲେ ଶ୍ୱାନ ଧରିବ ମୋ ଦେହୀ ।|
    block |ଆବର ମରିବେ ମୋର ଗର୍ଭର ତନୟେ ।|
    block |ମହାଘୋର ସଙ୍କଟେ ଯେ ପଡିଲା ଜୀବନ ।|
    block |ଉଦ୍ଧାରିଣ ରଖ ମୋତେ ପ୍ରଭୁ ଭଗବାନ ।|
    block |ମଧୁଦୈତ୍ୟ ନାଶି ନାମ ଶ୍ରୀମଧୁସୂଦନ ।|
    block |ଦୁଃଖୀଲୋକବାନ୍ଧବ ଦରଦ୍ର-ଲୋକ-ଧନ ।|
  block
    block |ପଥ ନ ଦିଶଇ ମୁଁ କରିବି କିସ ବୁଦ୍ଧି ।|
    block |ଆତଙ୍ଗେ ଡ଼ାକୁଛି ମୋତେ ରଖ ଦୟାନିଧି ।|
    block |ରଖ ରଖ ଜଗନ୍ନାଥ ଦୁଃଖିର ସଙ୍ଗାତ ।|
    block |ତୁମ୍ଭେ ନ ରଖିଲେ ଆଜ ହୋଇଲି ଅନାଥ ।|
    block |ଏମନ୍ତେ ପ୍ରଭୁଙ୍କ ପାଦେ ଲଗାଇଲା ଲୟ ।|
    block |ଜୟ ଜୟ ଦୀନବନ୍ଧୁ ଜୟ ବଶ୍ୱକାୟ ।|
    block |ଜୟ ଜୟ କୃପାନିଧି ଜଗତ‌ତାରଣ ।|
    block |ମହାଭାରା ନିବାରଣ ପ୍ରଭୁ ନାରାୟଣ ।|
    block |ଜୟ ଜୟ ବିପଦଭଞ୍ଜନ ଦାଶରଥି ।|
    block |ସାତକାଳରୁ ରଖିଲ ଭରତିଆ ପକ୍ଷୀ ।|
    block |ସାବତଜନନୀ ଛଳେ ଧ୍ରୁବ ଚିନ୍ତାକଲା ।|
    block |ଚଉଦଭୁବନ ଲୋକେ ଯାଇଣ ବସିଲା ।|
    block |ଜୟ ଜୟ ବିଶ୍ୱପତି ଜଗତ କରତା ।|
    block |କଂସ ମାରି ତୁମ୍ଭେ ଯେ ରଖିଲ ମାତା ପିତା ।|
    block |ରାବଣକୁ ମାରି ତୁମ୍ଭେ ଜାନକୀ ଆଣିଲ ।|
    block |ଲଙ୍କାଗଡ଼େ ରାଜା ବିଭୀଷଣକୁ ଯେ କଲ ।|
    block |ମନ୍ଦୋଦରୀ ରାଣୀଙ୍କି ଯେ କଲ ମହାସତୀ ।|
    block |ବିଭୀଷଣ ରାଜାର ସେ ହେଲା ପ୍ରିୟବତୀ ।|
    block |ଅମର କରି ରଖିଲା ତାକୁ ଯୁଗ‌ଯୁଗ ।|
    block |ଶରଣପଞ୍ଜର ତୁମ୍ଭେ ଅଟ ପଦ୍ମନାଭ ।|
    block |ଗୋପୀ ଗୋପାଳ ରଖିଲ କରେ ଗିରି ଧରି ।|
    block |ବେଦ ଉଦ୍ଧାରି ରଖିଲ ଶଙ୍ଖାସୁର ମାରି ।|
    block |ଅଜାମିଳ ଡାକିଲା ଯେ ରଖ ନାରାୟଣ ।|
    block |ତେଡ଼େବଡ଼ ପାପୀକି ବୈକୁଣ୍ଠେ ଦେଲ ସ୍ଥାନ ।|
    block |ଜୟ ଜୟ ଜଗନ୍ନାଥ ପ୍ରହ୍ଲାଦ ରଖିଲ ।|
    block |ନୃସିଂହ ରୂପେଣ ହିରଣ୍ୟକୁ ବିଦାରିଲ ।|
    block |ଜୟ ଜୟ ଜଗନ୍ନାଥ ବଳିକି ଚାପିଲ ।|
    block |ପାତାଳପୁରରେ ନେଇ ଗୋପ୍ୟ କରାଇଲ ।|
    block |ଶ୍ରୀଚରଣ ଲଦିଲ ଯେ ଅହଲ୍ୟାର ଶିର ।|
    block |ପାଷାଣ-ଦେହରୁ ସ୍ତିରୀ ହୋଇଲା ବାହାର ।|
    block |ଗଜ ଡାକିଲା ତାକୁ ରଖିଲ ନାରାୟଣ ।|
    block |ଚକ୍ରପେଷି ଗ୍ରାହକୁ କରିଲ ନିବାରଣ ।|
    block |ତୁମ୍ଭ ଚରଣରେ ମୃଗୀ ଲଗାଇଛି ଲୟ ।|
    block |ଗର୍ଭର ଭାରାରେ ମୋତେ କରିବ ସଦୟ ।|
  block
    block |ପ୍ରଭୁ ଜଗତ-ତାରଣ ନ କର ହେ ଆନ ।|
    block |ତୁମ୍ଭ ଶ୍ରୀଚରଣତଳେ ଲଗାଇଛି ଧ୍ୟାନ ।|
    block |ଜୀବନକୁ ଆଶା ଆଜ ନାହିଁ ଯେ ମୋହର ।|
    block |ଏ ବେନି ବାଳୁତ ତୁମ୍ଭେ ରଖ ଚକ୍ରଧର ।|
    block |ଅରକ୍ଷିତ-ବନ୍ଧୁ ତୁମ୍ଭେ ଦୁଃଖୀଲୋକ-ବିତ୍ତ ।|
    block |ବ୍ୟାଧର ସଙ୍କଟୁ ମୋତେ ରଖ ଜଗନ୍ନାଥ ।|
    block |ଏମନ୍ତେ ଅନେକ ସ୍ତୁତି କଲା ଯେ ହରିଣୀ ।|
    block |ବୈକୁଣ୍ଠେ ଥାଇଣ ତା ଜାଣିଲେ ଚକ୍ରପାଣି ।|
    block |ଲକ୍ଷ୍ମୀଙ୍କର କୋଳେ ଯେ ଦେଇଣ ସୀମସ୍ଥାନ ।|
    block |ଆନନ୍ଦେ ଯୋଗନିଦ୍ରାରେ ଥିଲେ ଭଗବାନ ।|
    block |ସରସ୍ୱତୀ ବୀଣା ଧରି ବଜାଉ ଅଛନ୍ତି ।|
    block |ଗାନ୍ଧାର ରାଗେଣ ଗାଇ ଆଳାପ କରନ୍ତି ।|
    block |କମଳା ବିମଳା ରହି ଆଲଟ ବିଞ୍ଚନ୍ତି ।|
    block |ସତ୍ୟଭାମା କାଳିନ୍ଦୀ ଆବର ଜାମ୍ବବତୀ ।|
    block |ରୁକ୍ମିଣୀ ସହିତେ ଯେତେ ଅଷ୍ଟପାଟ ଦେଈ ।|
    block |ଯେ ଯାହା ସେବାରେ ଚହିଁ ଚରଣେ ସେବଇ ।|
    block |ସୁବାହୁ ବନ ବୈକୁଣ୍ଠ ସହସ୍ର ଯୋଜନ ।|
    block |ଏତେଦୂରୁ ଡାକ ତା ଶୁଭଇ ଘନ ଘନ ।|
    block |ନିକଟେ ଡାକିଲାପ୍ରାୟେ ଶୁଭେ ଅନୁପମ ।|
    block |ସହସ୍ରେକ ବଜ୍ର କି ପଡ଼ିଲା ଏକ ସ୍ଥାନ ।|
    block |ଥର ହର ହୋଇଣ ଯେ ବୈକୁଣ୍ଠ କମ୍ପିଲା ।|
    block |ଅତି ଆରତରେ ଯହୁଁ ମୃଗୁଣୀ ଡାକିଲା ।|
    block |ମୃଗୁଣୀର ଆରତ ଯେ ଫେଡ଼ିବେ ଗୋସାଇଁ ।|
    block |ଭକତବତ୍ସଳ ଯେ କମଳାଦେବୀ-ସାଇଁ ।|
    block |ବାସବକୁ ରାଇ ଆଜ୍ଞା ଦେଲେ ଦାଶରଥି ।|
    block |ଘୋରବନେ ହରିଣୀକି ପଡ଼ିଛି ବିପତ୍ତି ।|
    block |ଘୋର ଜଳ ବରଷ ଅନଳ ଲିଭିଯାଉ ।|
    block |ବଜ୍ର ମାର ଶ୍ୱାନକୁ ବ୍ୟାଧକୁ ସର୍ପଖାଉ ।|
    block |ବାତାଘାତେ ଜାଲବାଡ଼ ହେଉ ନାରଖାର ।|
    block |ବାସବରାୟେ ହୋ ତୁମ୍ଭେ ବେଗ ହୋଇ ଚଳ ।|
    block |ଆଜ୍ଞା ପାଇ ଇନ୍ଦ୍ର ଯେ ବହନ ଚଳିଗଲେ ।|
    block |ଚାରିମେଘକୁ ତକ୍ଷଣେ ଆଜ୍ଞା ସେହୁ ଦେଲେ ।|
    block |ପବନକୁ ବୋଇଲେ ତୁ ସଙ୍ଗେ ସଙ୍ଗେ ଥିବୁ ।|
    block |ଜଳବୃଷ୍ଟି ସହିତରେ ବତାସ ବହିବୁ ।|
  block
    block |ଶ୍ୱାନକୁ ବଜ୍ର ଯେ ଆମ୍ଭେ ମାରିବୁଁ ମରିବ ।|
    block |କିଞ୍ଚିତେ ଶବରକୁ ଯେ ଉରଗ ଗିଳିବ ।|
    block |ଏମନ୍ତ ଯେ ହରିଣୀର କଷ୍ଟ ହେବ ପାର ।|
    block |ସ୍ୱାମୀର କାର୍ଯ୍ୟ ଘେନିଣ ଚଳ ତ‌ତପର ।|
    block |ଆଜ୍ଞା ପରମାଣେ ତହୁଁ ଚାରିମେଘ ଗଲେ ।|
    block |ସୁବାହୁ ବନରେ ଯାଇଁ ପ୍ରବେଶ ହୋଇଲେ ।|
    block |ଘଡ଼ଘଡ଼ି ମାରେ ଯେ ବଜୁଳୀ ଘନଘନ ।|
    block |ତାହା ଦେଖି ମୟୁର ମଣ୍ତୁକ କରେ ସ୍ୱନ ।|
    block |ଦଶଦିଶ ଅନ୍ଧାରରେ କିଛିତ ନ ଦିଶି ।|
    block |ସୃଷ୍ଟି ପ୍ରଳୟ ପ୍ରବେଶ ହୋଇଲା କି ଆସି ।|
    block |ଅଣଞ୍ଚାଶ ମୂର୍ତ୍ତି ଧରି ବହିଲା ପବନ ।|
    block |ଲିଭିଲା ଅନଳ ଯେ ଛିଡିଲା ଜାଲମାନ ।|
    block |ଶ୍ୱାନ‌କୁ ବଜ୍ର ଶବରେ ଉରଗ ଗିଳିଲା ।|
    block |ଏମନ୍ତ ଯେ ହରିଣୀର କଷ୍ଟ ଦୂର ହେଲା ।|
    block |ଏହା ଦେଖି ହରିଣୀ ହରଷଚିତ୍ତ ହୋଇ ।|
    block |ସାଧୁ ସାଧୁ ବିଧାତା ଯେ ବୋଲିଣ ବୋଲଇ ।|
    block |ନାରାୟଣ ସୁମରି ଚାଲଇ ଧୀର ଧୀର ।|
    block |ନବରଙ୍ଗେ ଚାଲୁଛନ୍ତି ବାଳୁତକୁମର ।|
    block |ପ୍ରବେଶ ହୋଇଲା ଯାଇଁ ଆପଣା ମନ୍ଦିର ।|
    block |ଶୁଣ ପରୀକ୍ଷିତରାଜା ଉତ୍ତରାକୁମର ।|
    block |ଏମନ୍ତ ପ୍ରକାରେ ଅଟେ ହରିଣୀ ବିପତ୍ତି ।|
    block |ଶୁଣିଲେ ଖଣ୍ଡନ ହେବ ଅଶେଷ-ଦୁର୍ଗତି ।|
    block |ଦୁଃସହ ବପ‌ତ୍ତି ତାର ନ ଲାଗଇ ଦେହେଁ ।|
    block |ଅପୁତ୍ରିକ ଶୁଣିଲେ ଯେ ପୁତ୍ର ଜାତହୁଏ ।|
    block |ଦରିଦ୍ରରେ ଧନ ଯେ ଅମୋକ୍ଷେ ମୋକ୍ଷଦାତା ।|
    block |ଚିନ୍ତାର୍ଥିମାନେ ପଢ଼ିଲେ ଯିବ ମନୁ ଚିନ୍ତା ।|
    block |ସନ୍ଧ୍ୟାକାଳେ ପ୍ରାତଃକାଳେ ସ୍ମରନ୍ତି ଯେ ଜନ ।|
    block |ମହାଘୋର ସଙ୍କଟୁ ରଖନ୍ତି ଭଗବାନ ।|
    block |ମୃଗୁଣୀର ସ୍ତୁତି ଏ ଅମୃତମୟ ରସ ।|
    block |ସମ୍ପୂର୍ଣ୍ଣ କରି ଶୁଣିଲେ ବୈକୁଣ୍ଠରେ ବାସ ।|
    block |ବଳରାମ ଦାସ ଗୀତା-ଅନ୍ତରେ ଲିହିଲେ ।|
    block |ଧନ୍ୟ ଧନ୍ୟ ମୃଗୁଣୀ ଯେ ବୋଲିଣ ବୋଇଲେ ।|
    block |ଜୟ ଜୟ ଜଗନ୍ନାଥ କମଳବିଳାସ ।|
    block |ଶ୍ରୀପାଦପଦ୍ମେ ଶରଣ ବଳରାମ ଦାସ ।|
