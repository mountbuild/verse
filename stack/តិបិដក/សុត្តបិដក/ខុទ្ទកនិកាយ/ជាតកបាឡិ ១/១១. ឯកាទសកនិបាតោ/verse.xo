block |១១។ ឯកាទសកនិបាតោ|
  count |  |
  block |៤៥៥។ មាតុបោសកជាតកំ ១|
  count |១|
    block |តស្ស នាគស្ស វិប្បវាសេន វិរូឡ្ហា សល្លកី ច កុដជា ច|
    block |កុរុវិន្ទករវីរា តិសសាមា ច និវាតេ បុប្ផិតា ច កណិការា។|
  count |២|
    block |កោចិទេវ សុវណ្ណកាយុរា នាគរាជំ ភរន្តិ បិណ្ឌេន|
    block |យត្ថ រាជា រាជកុមារោ វា កវចមភិហេស្សតិ អឆម្ភិតោ។|
  count |៣|
    block |គណ្ហាហិ នាគ កពឡំ មា នាគ កិសកោ ភវ|
    block |ពហូនិ រាជកិច្ចានិ តានិ នាគ ករិស្សសិ។|
  count |៤|
    block |សា នូនសា កបណិកា អន្ធា អបរិណាយិកា|
    block |ខាណុំ បាទេន ឃដ្ដេតិ គិរិំ ចណ្ឌោរណំ បតិ។|
  count |៥|
    block |កា នុ តេ សា មហានាគ អន្ធា អបរិណាយិកា|
    block |ខាណុំ បាទេន ឃដ្ដេតិ គិរិំ ចណ្ឌោរណំ បតិ។|
  count |៦|
    block |មាតា មេ សា មហារាជ អន្ធា អបរិណាយិកា|
    block |ខាណុំ បាទេន ឃដ្ដេតិ គិរិំ ចណ្ឌោរណំ បតិ។|
  count |៧|
    block |មុញ្ចថេតំ មហានាគំ យោយំ ភរតិ មាតរំ|
    block |សមេតុ មាតរា នាគោ សហ សព្ពេហិ ញាតិភិ។|
  count |៨|
    block |មុត្តោ ច ពន្ធនា នាគោ មុត្តមាទាយ កុញ្ជរោ|
    block |មុហុត្តំ អស្សាសយិត្វា អគមា យេន បព្ពតោ។|
  count |៩|
    block |តតោ សោ នឡិនិំ គន្ត្វា សីតំ កុញ្ជរសេវិតំ|
    block |សោណ្ឌាយូទកមាហត្វា មាតរំ អភិសិញ្ចថ។|
  count |១០|
    block |កោយ អនរិយោ ទេវោ អកាលេនបិ វស្សតិ|
    block |គតោ មេ អត្រជោ បុត្តោ យោ មយ្ហំ បរិចារកោ។|
  count |១១|
    block |ឧដ្ឋេហិ អម្ម កិំ សេសិ អាគតោ ត្យាហមត្រជោ|
    block |មុត្តោម្ហិ កាសិរាជេន វេទេហេន យសស្សិនា។|
  count |១២|
    block |ចិរំ ជីវតុ សោ រាជា កាសីនំ រដ្ឋវឌ្ឍនោ|
    block |យោ មេ បុត្តំ បមោចេសិ សទា វុទ្ធាបចាយិកន្តិ។|
  stand |មាតុបោសកជាតកំ បឋមំ។|
  count |  |
  block |៤៥៦។ ជុណ្ហជាតកំ ២|
  count |១៣|
    block |សុណោហិ មយ្ហំ វចនំ ជនិន្ទ អត្ថេន ជុណ្ហម្ហិ ឥធានុបត្តោ|
    block |ន ព្រាហ្មណេ អទ្ធិកេ តិដ្ឋមានេ គន្តព្ព មាហុ ទ្វិបទិន្ទ សេដ្ឋ។|
  count |១៤|
    block |សុណោមិ តិដ្ឋាមិ វទេហិ ព្រហ្មេ យេនាសិ អត្ថេន ឥធានុបត្តោ|
    block |កំ វា ត្វមត្ថំ មយិ បត្ថយានោ ឥធាគមា ព្រហ្មេ តទិង្ឃ ព្រូហិ។|
  count |១៥|
    block |ទទាហិ មេ គាមវរានិ បញ្ច ទាសីសតំ សត្ត គវំសតានិ|
    block |បរោសហស្សញ្ច សុវណ្ណនិក្ខេ ភរិយា ច មេ សាទិសី ទ្វេ ទទាហិ។|
  count |១៦|
    block |តបោ នុ តេ ព្រាហ្មណ ភិំសរូបោ មន្តា នុ តេ ព្រាហ្មណ ចិត្តរូបា|
    block |យក្ខា នុ តេ អស្សវា សន្តិ កេចិ អត្ថំ វា មេ អភិជានាសិ កត្តំ។|
  count |១៧|
    block |ន មេ តបោ អត្ថិ ន ចាបិ មន្តា យក្ខាបិ មេ អស្សវា នត្ថិ កេចិ|
    block |អត្ថម្បិ តេ នាភិជានាមិ កត្តំ បុព្ពេ ច ខោ សង្គតិមត្តមាសិ។|
  count |១៨|
    block |បឋមំ ឥទំ ទស្សនំ ជានតោ មេ ន តាភិជានាមិ ឥតោ បុរត្ថា|
    block |អក្ខាហិ មេ បុច្ឆិតោ ឯតមត្ថំ កទា កុហិំ វា អហុ សង្គមោ នោ។|
  count |១៩|
    block |គន្ធាររាជស្ស បុរម្ហិ រម្មេ អវសិម្ហសេ តក្កសីលាយំ ទេវ|
    block |តត្ថន្ធការម្ហិ តិមីសិកាយំ អំសេន អំសំ សមឃដ្ដយិម្ហ។|
  count |២០|
    block |តេ តត្ថ ឋត្វាន ឧភោ ជនិន្ទ សារាណិយំ វីតិសារយិម្ហ តត្ថ|
    block |សាយេវ នោ សង្គតិមត្តមាសិ តតោ ន បច្ឆា ន បុរេ អហោសិ។|
  count |២១|
    block |យទា កទាចិ មនុជេសុ ព្រហ្មេ សមាគមោ សប្បុរិសេន ហោតិ|
    block |ន បណ្ឌិតា សង្គតិសន្ថវានិ បុព្ពេ កតំ វាបិ វិនាសយន្តិ។|
  count |២២|
    block |ពាលាវ ខោ សង្គតិសន្ថវានិ បុព្ពេ កតំ វាបិ វិនាសយន្តិ|
    block |ពហុម្បិ ពាលេសុ កតំ វិនស្សតិ តថា ហិ ពាលា អកតញ្ញុរូបា។|
  count |២៣|
    block |ធីរា ច ខោ សង្គតិសន្ថវានិ បុព្ពេ កតំ វាបិ ន នាសយន្តិ|
    block |អប្បម្បិ ធីរេសុ កតំ ន នស្សតិ តថា ហិ ធីរា សុកតញ្ញុរូបា។|
  count |២៤|
    block |ទទាមិ តេ គាមវរានិ បញ្ច ទាសីសតំ សត្ត គវំសតានិ|
    block |បរោសហស្សញ្ច សុវណ្ណនិក្ខេ ភរិយា ច តេ សាទិសី ទ្វេ ទទាមិ។|
  count |២៥|
    block |ឯវំ សតំ ហោតិ សមេច្ច រាជ នក្ខត្តរាជារិវ តារកានំ|
    block |អាបូរតី កាសិបតី តថាហំ តយាបិ មេ សង្គមោ អជ្ជ លទ្ធោតិ។|
  stand |ជុណ្ហជាតកំ ទុតិយំ។|
  count |  |
  block |៤៥៧។ ធម្មទេវបុត្តជាតកំ ៣|
  count |២៦|
    block |យសោករោ បុញ្ញករោហមស្មិ សទាត្ថុតោ សមណព្រាហ្មណានំ|
    block |មគ្គារហោ ទេវមនុស្សបូជិតោ ធម្មោ អហំ ទេហិ អធម្ម មគ្គំ។|
  count |២៧|
    block |អធម្មយានំ ទឡ្ហមារុហិត្វា អសន្តសន្តោ ពលវាហមស្មិ|
    block |ស កិស្ស ហេតុម្ហិ តវជ្ជ ទជ្ជំ មគ្គំ អហំ ធម្ម អទិន្នបុព្ពំ។|
  count |២៨|
    block |ធម្មោ ហវេ បាតុរហោសិ បុព្ពេ បច្ឆា អធម្មោ ឧទបាទិ លោកេ|
    block |ជេដ្ឋោ ច សេដ្ឋោ ច សនន្តនោ ច ឧយ្យាហិ ជេដ្ឋស្ស កនិដ្ឋ មគ្គា។|
  count |២៩|
    block |ន យាចនាយ នបិ បាតិរូបា ន អរហតា តេហំ ទទេយ្យំ មគ្គំ|
    block |យុទ្ធញ្ច នោ ហោតុ ឧភិន្នមជ្ជ យុទ្ធម្ហិ យោ ជេស្សតិ តស្ស មគ្គោ។|
  count |៣០|
    block |សព្ពា ទិសា អនុវិសដោហមស្មិ មហព្ពលោ អមិតយសោ អតុល្យោ|
    block |គុណេហិ សព្ពេហិ ឧបេតរូបោ ធម្មោ អធម្ម ត្វំ កថំ វិជេស្សសិ។|
  count |៣១|
    block |លោហេន វេ ហញ្ញតិ ជាតរូបំ ន ជាតរូបេន ហនន្តិ លោហំ|
    block |សចេ អធម្មោ ហញ្ឆតិ ធម្មមជ្ជ អយោ សុវណ្ណំ វិយ ទស្សនេយ្យំ។|
  count |៣២|
    block |សចេ តុវំ យុទ្ធពលោ អធម្ម ន តុយ្ហ វុឌ្ឍា ច គរូ ច អត្ថិ|
    block |មគ្គញ្ច តេ ទម្មិ បិយាប្បិយេន វាចាទុរុត្តានិបិ តេ ខមាមិ។|
  count |៣៣|
    block |ឥទញ្ច សុត្វា វចនំ អធម្មោ អវំសិរោ បតិតោ ឧទ្ធបាទោ|
    block |យុទ្ធត្ថិកោ ចេ ន លភាមិ យុទ្ធំ ឯត្តាវតា ហោតិ ហតោ អធម្មោ។|
  count |៣៤|
    block |ខន្តីពលោ យុទ្ធពលំ វិជេត្វា ហន្ត្វា អធម្មំ និហនិត្វ ភូម្យា|
    block |បាយាសិ វិត្តោ អភិរុយ្ហ សន្ទនំ មគ្គេនេវ អតិពលោ សច្ចនិក្កមោ។|
  count |៣៥|
    block |មាតា បិតា សមណព្រាហ្មណា ច អសម្មានិតា យស្ស សកេ អគារេ|
    block |ឥធេវ និក្ខិប្ប សរីរទេហំ កាយស្ស ភេទា និរយំ វជន្តិ តេ|
    block |យថា អធម្មោ បតិតោ អវំសិរោ។|
  count |៣៦|
    block |មាតា បិតា សមណព្រាហ្មណា ច សុសម្មានិតា យស្ស សកេ អគារេ|
    block |ឥធេវ និក្ខិប្ប សរីរទេហំ កាយស្ស ភេទា សុគតិំ វជន្តិ តេ|
    block |យថាបិ ធម្មោ អភិរុយ្ហ សន្ទនន្តិ។|
  stand |ធម្មទេវបុត្តជាតកំ តតិយំ។|
  count |  |
  block |៤៥៨។ ឧទយជាតកំ ៤|
  count |៣៧|
    block |ឯកា និសិន្នា សុចិ សញ្ញតូរូ បាសាទមារុយ្ហ អនិន្ទិតង្គី|
    block |យាចាមិ តំ កិន្នរនេត្តចក្ខុ ឥមេករត្តិំ ឧភយោ វសេម។|
  count |៣៨|
    block |ឱកិណ្ណន្តរបរិខំ ទឡ្ហមដ្ដាលកោដ្ឋកំ|
    block |រក្ខិតំ ខគ្គហត្ថេហិ ទុប្បវេសមិទំ បុរំ។|
  count |៣៩|
    block |ទហរស្ស យុវិនោ ចាបិ អាគមោ ច ន វិជ្ជតិ|
    block |អថ កេន នុ វណ្ណេន សង្គមំ ឥច្ឆសេ មយា។|
  count |៤០|
    block |យក្ខោហមស្មិ កល្យាណិ អាគតោស្មិ តវន្តិកេ|
    block |ត្វំ មំ នន្ទយ ភទ្ទន្តេ បុណ្ណកំសំ ទទាមិ តេ។|
  count |៤១|
    block |ទេវំ វ យក្ខំ អថ វា មនុស្សំ ន បត្ថយេ ឧទយមតិច្ច អញ្ញំ|
    block |គច្ឆេវ ត្វំ យក្ខ មហានុភាវ មា ចស្សុ គន្ត្វា បុនរាវជិត្ថ។|
  count |៤២|
    block |យា សា រតិ ឧត្តមា កាមភោគិនំ យំ ហេតុ សត្តា វិសមំ ចរន្តិ|
    block |មា តំ រតិំ ជីយិ តុវំ សុចិម្ហិ តេ ទទាមិ តេ រូបិយំ កំសបូរំ។|
  count |៤៣|
    block |នារិំ នរោ និជ្ឈបយំ ធនេន ឧក្កំសតី យត្ថ ករោតិ ឆន្ទំ|
    block |វិបច្ចនីកោ តវ ទេវធម្មោ បច្ចក្ខតោ ថោកតរេន ឯសិ។|
  count |៤៤|
    block |អាយុ ច វណ្ណោ ច មនុស្សលោកេ និហីយតិ មនុជានំ សុគ្គត្តេ|
    block |តេនេវ វណ្ណេន ធនម្បិ តុយ្ហំ និហីយតិ ជិណ្ណតរាសិ អជ្ជ។|
  count |៤៥|
    block |ឯវំ មេ បេក្ខមានស្ស រាជបុត្តិ យសស្សិនិ|
    block |ហាយតេវ តវ វណ្ណោ អហោរត្តានមច្ចយេ។|
  count |៤៦|
    block |ឥមិនាវ ត្វំ វយសា រាជបុត្តិ សុមេធសេ|
    block |ព្រហ្មចរិយំ ចរេយ្យាសិ ភិយ្យោ វណ្ណវតី សិយា។|
  count |៤៧|
    block |ទេវា ន ជីរន្តិ យថា មនុស្សា គត្តេសុ តេសំ វលិយោ ន ហោន្តិ|
    block |បុច្ឆាមិ តំ យក្ខ មហានុភាវ កថំ នុ ទេវាន សរីរទេហោ។|
  count |៤៨|
    block |ទេវា ន ជីរន្តិ យថា មនុស្សា គត្តេសុ តេសំ វលិយោ ន ហោន្តិ|
    block |សុវេ សុវេ ភិយ្យតរោវ តេសំ ទិព្ពោ ច វណ្ណោ វិបុលា ច ភោគា។|
  count |៤៩|
    block |កិំសូធ ភីតា ជនតា អនេកា មគ្គោ ច នេកាយតនំ បវុត្តោ|
    block |បុច្ឆាមិ តំ យក្ខ មហានុភាវ កត្ថដ្ឋិតោ បរលោកំ ន ភាយេ។|
  count |៥០|
    block |វាចំ មនញ្ច បណិធាយ សម្មា កាយេន បាបានិ អកុព្ពមានោ|
    block |ពហុន្នបានំ ឃរមាវសន្តោ សទ្ធោ មុទូ សំវិភាគី វទញ្ញូ|
    block |សង្គាហកោ សខិលោ សណ្ហវាចោ ឯត្ថដ្ឋិតោ បរលោកំ ន ភាយេ។|
  count |៥១|
    block |អនុសាសសិ មំ យក្ខ យថា មាតា យថា បិតា|
    block |ឧឡារវណ្ណំ បុច្ឆាមិ កោ នុ ត្វមសិ សុព្រហា។|
  count |៥២|
    block |ឧទយោហមស្មិ កល្យាណិ សង្ករត្តា ឥធាគតោ|
    block |អាមន្ត ខោ តំ គច្ឆាមិ មុត្តោស្មិ តវ សង្ករា។|
  count |៥៣|
    block |សចេ ខោ ត្វំ ឧទយោសិ សង្ករត្តា ឥធាគតោ|
    block |អនុសាស មំ រាជបុត្ត យថាស្ស បុន សង្គមោ។|
  count |៥៤|
    block |អតិបតតិ វយោ ខណោ តថេវ ឋានំ នត្ថិ ធុវំ ចវន្តិ សត្តា|
    block |បរិជិយ្យតិ អទ្ធុវំ សរីរំ ឧទយេ មា បមាទ ចរស្សុ ធម្មំ។|
  count |៥៥|
    block |កសិណា បថវី ធនស្ស បូរា ឯកស្សេវ សិយា អនញ្ញធេយ្យា|
    block |តញ្ចាបិ ជហតិ អវីតរាគោ ឧទយេ មា បមាទ ចរស្សុ ធម្មំ។|
  count |៥៦|
    block |មាតា ច បិតា ច ភាតរោ ច ភរិយា យាបិ ធនេន ហោតិ កីតា|
    block |តេ ចាបិ ជហន្តិ អញ្ញមញ្ញំ ឧទយេ មា បមាទ ចរស្សុ ធម្មំ។|
  count |៥៧|
    block |កាយោ បរភោជនន្តិ ញត្វា សំសារេ សុគតិញ្ច ទុគ្គតិញ្ច|
    block |ឥត្តរវាសោតិ ជានិយាន ឧទយេ មា បមាទ ចរស្សុ ធម្មំ។|
  count |៥៨|
    block |សាធុ ភាសតិយំ យក្ខោ អប្បំ មច្ចាន ជីវិតំ|
    block |កសិរញ្ច បរិត្តញ្ច តញ្ច ទុក្ខេន សំយុតំ|
    block |សាហំ ឯកា បព្ពជិស្សាមិ ហិត្វា កាសិំ សុរុន្ធនន្តិ។|
  stand |ឧទយជាតកំ ចតុត្ថំ។|
  count |  |
  block |៤៥៩។ បានីយជាតកំ ៥|
  count |៥៩|
    block |មិត្តោ មិត្តស្ស បានីយំ អទិន្នំ បរិភុញ្ជិសំ|
    block |តេន បច្ឆា វិជិគុច្ឆិំ តំ បាបំ បកតំ មយា|
    block |មា បុន អករំ បាបំ តស្មា បព្ពជិតោ អហំ។|
  count |៦០|
    block |បរទារញ្ច ទិស្វាន ឆន្ទោ មេ ឧទបជ្ជថ|
    block |តេន បច្ឆា វិជិគុច្ឆិំ តំ បាបំ បកតំ មយា|
    block |មា បុន អករំ បាបំ តស្មា បព្ពជិតោ អហំ។|
  count |៦១|
    block |បិតរំ មេ មហារាជ ចោរា អគណ្ហុ កាននេ|
    block |តេសាហំ បុច្ឆិតោ ជានំ អញ្ញថា នំ វិយាករិំ។|
  count |៦២|
    block |តេន បច្ឆា វិជិគុច្ឆិំ តំ បាបំ បកតំ មយា|
    block |មា បុន អករំ បាបំ តស្មា បព្ពជិតោ អហំ។|
  count |៦៣|
    block |បាណាតិបាតមករុំ សោមយាគេ ឧបដ្ឋិតេ|
    block |តេសាហំ សមនុញ្ញាសិំ តេន បច្ឆា វិជិគុច្ឆិំ។|
  count |៦៤|
    block |តំ បាបំ បកតំ មយា មា បុន អករំ បាបំ|
    block |តស្មា បព្ពជិតោ អហំ។|
  count |៦៥|
    block |សុរាមេរយមាធុកា យេ ជនា បឋមាសុ នោ|
    block |ពហូនំ តេ អនត្ថាយ មជ្ជបានមកប្បយុំ។|
  count |៦៦|
    block |តេសាហំ សមនុញ្ញាសិំ តេន បច្ឆា វិជិគុច្ឆិំ|
    block |តំ បាបំ បកតំ មយា មា បុន អករំ បាបំ|
    block |តស្មា បព្ពជិតោ អហំ។|
  count |៦៧|
    block |ធិរត្ថុ សុពហូ កាមេ ទុគ្គន្ធេ ពហុកណ្ដកេ|
    block |យេ អហំ បដិសេវន្តោ នាលភិំ តាទិសំ សុខំ។|
  count |៦៨|
    block |មហស្សាទា សុខា កាមា នត្ថិ កាមា បរំ សុខំ|
    block |យេ កាមេ បដិសេវន្តិ សគ្គំ តេ ឧបបជ្ជរេ។|
  count |៦៩|
    block |អប្បស្សាទា ទុខា កាមា នត្ថិ កាមា បរំ ទុខំ|
    block |យេ កាមេ បដិសេវន្តិ និរយំ តេ ឧបបជ្ជរេ។|
  count |៧០|
    block |អសី យថា សុនិសិតោ នេត្តិំសោវ សុបាយិកោ|
    block |សត្តីវ ឧរសិ ខិត្តា កាមា ទុក្ខតរា តតោ។|
  count |៧១|
    block |អង្គារានំវ ជលិតំ កាសុំ សាធិកបោរិសំ|
    block |ផាលំវ ទិវសំតត្តំ កាមា ទុក្ខតរា តតោ។|
  count |៧២|
    block |វិសំ យថា ហលាហលំ តេលំ បក្កុថិតំ យថា|
    block |តម្ពលោហ វិលីនំវ កាមា ទុក្ខតរា តតោតិ។|
  stand |បានីយជាតកំ បញ្ចមំ។|
  count |  |
  block |៤៦០។ យុធញ្ចយជាតកំ ៦|
  count |៧៣|
    block |មិត្តាមច្ចបរិព្យូឡ្ហំ អហំ វន្ទេ រថេសភំ|
    block |បព្ពជិស្សាមហំ រាជ តំ ទេវោ អនុមញ្ញតុ។|
  count |៧៤|
    block |សចេ តេ ឩនំ កាមេហិ អហំ បរិបូរយាមិ តេ|
    block |យោ តំ ហិំសតិ វារេមិ មា បព្ពជ យុធញ្ចយ។|
  count |៧៥|
    block |ន មត្ថិ ឩនំ កាមេហិ ហិំសិតា មេ ន វិជ្ជតិ|
    block |ទីបញ្ច កាតុមិច្ឆាមិ យំ ជរា នាភិកីរតិ។|
  count |៧៦|
    block |បុត្តោ វា បិតរំ យាចេ បិតា វា បុត្តមោរសំ|
    block |នេគមោ តំ យាចេ តាត មា បព្ពជ យុធញ្ចយ។|
  count |៧៧|
    block |មា មំ ទេវ និវារេហិ បព្ពជន្តំ រថេសភ|
    block |មាហំ កាមេហិ សម្មត្តោ ជរាយ វសមន្វគូ។|
  count |៧៨|
    block |អហំ តំ តាត យាចាមិ អហំ បុត្ត និវារយេ|
    block |ចិរំ តំ ទដ្ឋុមិច្ឆាមិ មា បព្ពជ យុធញ្ចយ។|
  count |៧៩|
    block |ឧស្សាវោវ តិណគ្គម្ហិ សូរិយុគ្គមនំ បតិ|
    block |ឯវមាយុ មនុស្សានំ មា មំ អម្ម និវារយ។|
  count |៨០|
    block |តរមានោ ឥមំ យានំ អារោបេតុ រថេសភ|
    block |មា មេ មាតា តរន្តស្ស អន្តរាយករា អហុ។|
  count |៨១|
    block |អភិធាវថ ភទ្ទន្តេ សុញ្ញំ ហេស្សតិ រម្មកំ|
    block |យុធញ្ចយោ អនុញ្ញាតោ សព្ពទត្តេន រាជិនា។|
  count |៨២|
    block |យោហុ សេដ្ឋោ សហស្សស្ស យុវា កញ្ចនសន្និភោ|
    block |សោយំ កុមារោ បព្ពជិតោ កាសាយវសនោ ពលី។|
  count |៨៣|
    block |ឧភោ កុមារា បព្ពជិតា យុធញ្ចយោ យុធិដ្ឋិលោ|
    block |បហាយ មាតាបិតរោ សង្គំ ឆេត្វាន មច្ចុនោតិ។|
  stand |យុធញ្ចយជាតកំ ឆដ្ឋំ។|
  count |  |
  block |៤៦១។ ទសរថជាតកំ ៧|
  count |៨៤|
    block |ឯថ លក្ខណ សីតា ច ឧភោ ឱតរថោទកំ|
    block |ឯវាយំ ភរតោ អាហ រាជា ទសរថោ មតោ។|
  count |៨៥|
    block |កេន រាមប្បភាវេន សោចិតព្ពំ ន សោចសិ|
    block |បិតរំ កាលកតំ សុត្វា ន តំ បសហតេ ទុខំ។|
  count |៨៦|
    block |យំ ន សក្កា និបាលេតុំ បោសេន លបតំ ពហុំ|
    block |ស កិស្ស វិញ្ញូ មេធាវី អត្តានមុបតាបយេ។|
  count |៨៧|
    block |ទហរា ច ហិ វុទ្ធា ច យេ ពាលា យេ ច បណ្ឌិតា|
    block |អឌ្ឍា ចេវ ទលិទ្ទា ច សព្ពេ មច្ចុបរាយណា។|
  count |៨៨|
    block |ផលានមិវ បក្កានំ និច្ចំ បតនតោ ភយំ|
    block |ឯវំ ជាតាន មច្ចានំ និច្ច មរណតោ ភយំ។|
  count |៨៩|
    block |សាយមេកេ ន ទិស្សន្តិ បាតោ ទិដ្ឋា ពហុជ្ជនា|
    block |បាតោ ឯកេ ន ទិស្សន្តិ សាយំ ទិដ្ឋា ពហុជ្ជនា។|
  count |៩០|
    block |បរិទេវយមានោ ចេ កិញ្ចិទត្ថំ ឧទព្ពហេ|
    block |សម្មូឡ្ហោ ហិំសមត្តានំ កយិរា តំ វិចក្ខណោ។|
  count |៩១|
    block |កិសោ វិវណ្ណោ ភវតិ ហិំសមត្តានមត្តនោ|
    block |ន តេន បេតា បាលេន្តិ និរត្ថា បរិទេវនា។|
  count |៩២|
    block |យថា សរណមាទិត្តំ វារិនា បរិនិព្ពយេ|
    block |ឯវម្បិ ធីរោ សុតវា មេធាវី បណ្ឌិតោ នរោ|
    block |ខិប្បមុប្បតិតំ សោកំ វាតោ តូលំវ ធំសយេ។|
  count |៩៣|
    block |មច្ចោ ឯកោវ អច្ចេតិ ឯកោវ ជាយតេ កុលេ|
    block |សំយោគបរមាត្វេវ សម្ភោគា សព្ពបាណិនំ។|
  count |៩៤|
    block |តស្មា ហិ ធីរស្ស ពហុស្សុតស្ស សម្បស្សតោ លោកមិមំ បរញ្ច|
    block |អញ្ញាយ ធម្មំ ហទយំ មនញ្ច សោកា មហន្តាបិ ន តាបយន្តិ។|
  count |៩៥|
    block |សោហំ ទស្សញ្ច ភោក្ខញ្ច ភរិស្សាមិ ច ញាតកេ|
    block |សេសញ្ច បាលយិស្សាមិ កិច្ចមេតំ វិជានតោ។|
  count |៩៦|
    block |ទស វស្សសហស្សានិ សដ្ឋិ វស្សសតានិ ច|
    block |កម្ពុគីវោ មហាពាហុ រាមោ រជ្ជមការយីតិ។|
  stand |ទសរថជាតកំ សត្តមំ។|
  count |  |
  block |៤៦២។ សំវរជាតកំ ៨|
  count |៩៧|
    block |ជានន្តោ នោ មហារាជ តវ សីលំ ជនាធិបោ|
    block |ឥមេ កុមារេ បូជេន្តោ ន តំ កេនចិ មញ្ញថ។|
  count |៩៨|
    block |តិដ្ឋន្តេ នោ មហារាជេ អទុ ទេវេ ទិវង្គតេ|
    block |ញាតី តំ សមនុញ្ញិំសុ សម្បស្សំ អត្ថមត្តនោ។|
  count |៩៩|
    block |កេន សំវរវត្តេន សញ្ជាតេ អភិតិដ្ឋសិ|
    block |កេន តំ នាតិវត្តន្តិ ញាតិសង្ឃា សមាគតា។|
  count |១០០|
    block |ន រាជបុត្ត ឧសូយាមិ សមណានំ មហេសិនំ|
    block |សក្កច្ចំ តេ នមស្សាមិ បាទេ វន្ទាមិ តាទិនំ។|
  count |១០១|
    block |តេ មំ ធម្មគុណេ យុត្តំ សុស្សូសមនុសូយកំ|
    block |សមណា មនុសាសន្តិ ឥសី ធម្មគុណេ រតា។|
  count |១០២|
    block |តេសាហំ វចនំ សុត្វា សមណានំ មហេសិនំ|
    block |ន កិញ្ចិ អតិមញ្ញាមិ ធម្មេ មេ និរតោ មនោ។|
  count |១០៣|
    block |ហត្ថារោហា អនីកដ្ឋា រថិកា បត្តិការកា|
    block |តេសំ នប្បដិពន្ធាមិ និវិដ្ឋំ ភត្តវេតនំ។|
  count |១០៤|
    block |មហាមត្តា ច មេ អត្ថិ មន្តិនោ បរិចារកា|
    block |ពារាណសិំ វោហរន្តិ ពហុមំសសុរោទកំ។|
  count |១០៥|
    block |អថោបិ វាណិជា ផីតា នានារដ្ឋេហិ អាគតា|
    block |តេសុ មេ វិហិតា រក្ខា ឯវំ ជានាហុបោសថ។|
  count |១០៦|
    block |ធម្មេន កិរ ញាតីនំ រជ្ជំ ការេហិ សំវរ|
    block |មេធាវី បណ្ឌិតោ ចាសិ អថោបិ ញាតិនំ ហិតោ។|
  count |១០៧|
    block |តំ តំ ញាតិបរិព្យូឡ្ហំ នានារតនមោចិតំ|
    block |អមិត្តា នប្បសហន្តិ ឥន្ទំវ អសុរាធិបោតិ។|
  stand |សំវរជាតកំ អដ្ឋមំ។|
  count |  |
  block |៤៦៣។ សុប្បារកជាតកំ ៩|
  count |១០៨|
    block |ឧម្មុជ្ជន្តិ និមុជ្ជន្តិ មនុស្សា ខុរនាសិកា|
    block |សុប្បារកំ តំ បុច្ឆាម សមុទ្ទោ កតមោ អយំ។|
  count |១០៩|
    block |កុរុកច្ឆា បយាតានំ វាណិជានំ ធនេសិនំ|
    block |នាវាយ វិប្បនដ្ឋាយ ខុរមាលីតិ វុច្ចតិ។|
  count |១១០|
    block |យថា អគ្គីវ សុរិយោវ សមុទ្ទោ បដិទិស្សតិ|
    block |សុប្បារកំ តំ បុច្ឆាម សមុទ្ទោ កតមោ អយំ។|
  count |១១១|
    block |កុរុកច្ឆា បយាតានំ វាណិជានំ ធនេសិនំ|
    block |នាវាយ វិប្បនដ្ឋាយ អគ្គិមាលីតិ វុច្ចតិ។|
  count |១១២|
    block |យថា ទធីវ ខីរំវ សមុទ្ទោ បដិទិស្សតិ|
    block |សុប្បារកំ តំ បុច្ឆាម សមុទ្ទោ កតមោ អយំ។|
  count |១១៣|
    block |កុរុកច្ឆា បយាតានំ វាណិជានំ ធនេសិនំ|
    block |នាវាយ វិប្បនដ្ឋាយ ទធិមាលីតិ វុច្ចតិ។|
  count |១១៤|
    block |យថា កុសោវ សស្សោវ សមុទ្ទោ បដិទិស្សតិ|
    block |សុប្បារកំ តំ បុច្ឆាម សមុទ្ទោ កតមោ អយំ។|
  count |១១៥|
    block |កុរុកច្ឆា បយាតានំ វាណិជានំ ធនេសិនំ|
    block |នាវាយ វិប្បនដ្ឋាយ កុសមាលីតិ វុច្ចតិ។|
  count |១១៦|
    block |យថា នឡោវ វេឡូវ សមុទ្ទោ បដិទិស្សតិ|
    block |សុប្បារកំ តំ បុច្ឆាម សមុទ្ទោ កតមោ អយំ។|
  count |១១៧|
    block |កុរុកច្ឆា បយាតានំ វាណិជានំ ធនេសិនំ|
    block |នាវាយ វិប្បនដ្ឋាយ នឡមាលីតិ វុច្ចតិ។|
  count |១១៨|
    block |មហព្ភយោ ភិំសនកោ សទ្ទោ សុយ្យតិមានុសោ|
    block |យថា សោព្ភោ បបាតោវ សមុទ្ទោ បដិទិស្សតិ|
    block |សុប្បារកំ តំ បុច្ឆាម សមុទ្ទោ កតមោ អយំ។|
  count |១១៩|
    block |កុរុកច្ឆា បយាតានំ វាណិជានំ ធនេសិនំ|
    block |នាវាយ វិប្បនដ្ឋាយ ពឡវាមុខីតិ វុច្ចតិ។|
  count |១២០|
    block |យតោ សរាមិ អត្តានំ យតោ បត្តោស្មិ វិញ្ញុតំ|
    block |នាភិជានាមិ សញ្ចិច្ច ឯកបាណម្បិ ហិំសិតំ|
    block |ឯតេន សច្ចវជ្ជេន សោត្ថិំ នាវា និវត្តតូតិ។|
    block |សិរិមាតុសុបោសកនាគវរោ បុន ជុណ្ហក ធម្មមុទយវរោ|
    block |អថ បានិ យុធញ្ចយកោ ច ទសរថ សំវរ បារគតេន នវាតិ។|
  stand |សុប្បារកជាតកំ នវមំ។|
  stand |ឯកាទសកនិបាតំ និដ្ឋិតំ។|
  block |តស្សុទ្ទានំ|
