block |១៤។ បកិណ្ណកនិបាតោ|
  count |  |
  block |៤៨៤។ សាលិកេទារជាតកំ ១|
  count |១|
    block |សម្បន្នំ សាលិកេទារំ សុវា ភុញ្ជន្តិ កោសិយ|
    block |បដិវេទេមិ តេ ព្រហ្មេ ន នេ វារេតុមុស្សហេ។|
  count |២|
    block |ឯកោ ច តត្ថ សកុណោ យោ នេសំ សព្ពសុន្ទរោ|
    block |ភុត្វា សាលិំ យថាកាមំ តុណ្ឌេនាទាយ គច្ឆតិ។|
  count |៣|
    block |ឱឌ្ឌេន្តុ វាឡបាសានិ យថា វជ្ឈេថ សោ ទិជោ|
    block |ជីវញ្ច នំ គហេត្វាន អានយេហិ មមន្តិកេ។|
  count |៤|
    block |ឯតេ ភុត្វា បិវិត្វា ច បក្កមន្តិ វិហង្គមា|
    block |ឯកោ ពទ្ធោស្មិ បាសេន កិំ បាបំ បកតំ មយា។|
  count |៥|
    block |ឧទរំ នូន អញ្ញេសំ សុវ អច្ចោទរំ តវ|
    block |ភុត្វា សាលិំ យថាកាមំ តុណ្ឌេនាទាយ គច្ឆសិ។|
  count |៦|
    block |កោដ្ឋំ នុ តត្ថ បូរេសិ សុវ វេរំ នុ តេ មយា|
    block |បុដ្ឋោ មេ សម្ម អក្ខាហិ កុហិំ សាលិំ និទាហសិ។|
  count |៧|
    block |ន មេ វេរំ តយា សទ្ធិំ កោដ្ឋោ មយ្ហំ ន វិជ្ជតិ|
    block |ឥណំ មុញ្ចាមិណំ ទម្មិ សម្បត្តោ កោដសិម្ពលិំ|
    block |និធិម្បិ តត្ថ និទហាមិ ឯវំ ជានាហិ កោសិយ។|
  count |៨|
    block |កីទិសំ តេ ឥណទានំ ឥណមោក្ខោ ច កីទិសោ|
    block |និធិនិធានមក្ខាហិ អថ បាសា បមោក្ខសិ។|
  count |៩|
    block |អជាតបក្ខា តរុណា បុត្តកា មយ្ហ កោសិយ|
    block |តេ មំ ភតា ភរិស្សន្តិ តស្មា តេសំ ឥណំ ទទេ។|
  count |១០|
    block |មាតា បិតា ច មេ វុទ្ធា ជិណ្ណកា គតយោព្ពនា|
    block |តេសំ តុណ្ឌេន ហាតូន មុញ្ចេ បុព្ពកតំ ឥណំ។|
  count |១១|
    block |អញ្ញេបិ តត្ថ សកុណា ខីណបក្ខា សុទុព្ពលា|
    block |តេសំ បុញ្ញត្ថិកោ ទម្មិ តំ និធិំ អាហុ បណ្ឌិតា។|
  count |១២|
    block |ឦទិសំ មេ ឥណទានំ ឥណមោក្ខោ ច ឦទិសោ|
    block |និធិនិធានមក្ខាមិ ឯវំ ជានាហិ កោសិយ។|
  count |១៣|
    block |ភទ្ទកោ វតយំ បក្ខី ទិជោ បរមធម្មិកោ|
    block |ឯកច្ចេសុ មនុស្សេសុ អយំ ធម្មោ ន វិជ្ជតិ។|
  count |១៤|
    block |ភុញ្ជ សាលិំ យថាកាមំ សហ សព្ពេហិ ញាតិភិ|
    block |បុនាបិ សុវ បស្សេមុ បិយំ មេ តវ ទស្សនំ។|
  count |១៥|
    block |ភុត្តញ្ច បីតញ្ច តវស្សមម្ហិ រត្តិញ្ច នោ កោសិយ តេ សកាសេ|
    block |និក្ខិត្តទណ្ឌេសុ ទទាហិ ទានំ ជិណ្ណេ ច មាតាបិតរោ ភរស្សុ។|
  count |១៦|
    block |លក្ខី វត មេ ឧទបាទិ អជ្ជ យោ អទ្ទសាសិំ បវរំ ទិជានំ|
    block |សុវស្ស សុត្វាន សុភាសិតានិ កាហាមិ បុញ្ញានិ អនប្បកានិ។|
  count |១៧|
    block |សោ កោសិយោ អត្តមនោ ឧទគ្គោ អន្នញ្ច បានញ្ចភិសង្ខរិត្វា|
    block |អន្នេន បានេន បសន្នចិត្តោ សន្តប្បយិ សមណព្រាហ្មណេ ចាតិ។|
  stand |សាលិកេទារជាតកំ បឋមំ។|
  count |  |
  block |៤៨៥។ ចន្ទកិន្នរីជាតកំ ២|
  count |១៨|
    block |ឧបនីយតិទំ មញ្ញេ ចន្ទេ លោហិតមទ្ទនេ|
    block |អជ្ជ ជហាមិ ជីវិតំ បាណា មេ ចន្ទេ និរុជ្ឈន្តិ។|
  count |១៩|
    block |ឱសីទិ មេ ទុក្ខំ ហទយំ មេ ឌយ្ហតេ និតម្មាមិ|
    block |តវ ចន្ទិយា សោចន្តិយា ន នំ អញ្ញេហិ សោកេហិ។|
  count |២០|
    block |តិណមិវ វនមិវ មិលាយាមិ នទី អបរិបុណ្ណាវ សុស្សាមិ|
    block |តវ ចន្ទិយា សោចន្តិយា ន នំ អញ្ញេហិ សោកេហិ។|
  count |២១|
    block |វស្សមិវ សរេ បាទេ ឥមានិ អស្សូនិ វត្តរេ មយ្ហំ|
    block |តវ ចន្ទិយា សោចន្តិយា ន នំ អញ្ញេហិ សោកេហិ។|
  count |២២|
    block |បាបោ ខោសិ រាជបុត្ត យោ មេ ឥច្ឆិតំ បតិំ វរាកិយា|
    block |វិជ្ឈសិ វនមូលស្មិំ សោយំ វិទ្ធោ ឆមា សេតិ។|
  count |២៣|
    block |ឥមំ មយ្ហំ ហទយសោកំ បដិមុញ្ចតុ រាជបុត្ត តវ មាតា|
    block |យោ មយ្ហំ ហទយសោកោ កិម្បុរិសំ អវេក្ខមានាយ។|
  count |២៤|
    block |ឥមំ មយ្ហំ ហទយសោកំ បដិមុញ្ចតុ រាជបុត្ត តវ ជាយា|
    block |យោ មយ្ហំ ហទយសោកោ កិម្បុរិសំ អវេក្ខមានាយ។|
  count |២៥|
    block |មា ច បុត្តំ មា ច បតិំ អទ្ទក្ខិ រាជបុត្ត តវ មាតា|
    block |យោ កិម្បុរិសំ អវធិ អទូសកំ មយ្ហ កាមា ហិ។|
  count |២៦|
    block |មា ច បុត្តំ មា ច បតិំ អទ្ទក្ខិ រាជបុត្ត តវ ជាយា|
    block |យោ កិម្បុរិសំ អវធិ អទូសកំ មយ្ហ កាមា ហិ។|
  count |២៧|
    block |មា ត្វំ ចន្ទេ រោទិ មា សោចិ វនតិមិរមត្តក្ខិ|
    block |មម ត្វំ ហេហិសិ ភរិយា រាជកុលេ បូជិតា នារីភិ។|
  count |២៨|
    block |អបិ នូនហំ មរិស្សំ នាហំ រាជបុត្ត តវ ហេស្សំ|
    block |យោ កិម្បុរិសំ អវធិ អទូសកំ មយ្ហ កាមា ហិ។|
  count |២៩|
    block |អបិ ភីរុកេ អបិ ជីវិតុកាមិកេ កិម្បុរិសិ គច្ឆ ហិមវន្តំ|
    block |តាលីសតគរភោជនា អញ្ញេ តំ មិគា រមិស្សន្តិ។|
  count |៣០|
    block |តេ បព្ពតា តា ច កន្ទរា តា ច គិរិគុហាយោ តថេវ តិដ្ឋន្តិ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣១|
    block |តេ បណ្ណសន្ថតា រមណីយា វាឡមិគេហិ អនុចិណ្ណា|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣២|
    block |តេ បុប្ផសន្ថតា រមណីយា វាឡមិគេហិ អនុចិណ្ណា|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣៣|
    block |អច្ឆា សវន្តិ គិរិវន នទិយោ កុសុមាភិកិណ្ណសោតាយោ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣៤|
    block |នីលានិ ហិមវតោ បព្ពតស្ស កូដានិ ទស្សនីយានិ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣៥|
    block |បីតានិ ហិមវតោ បព្ពតស្ស កូដានិ ទស្សនីយានិ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣៦|
    block |តម្ពានិ ហិមវតោ បព្ពតស្ស កូដានិ ទស្សនីយានិ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣៧|
    block |តុង្គានិ ហិមវតោ បព្ពតស្ស កូដានិ ទស្សនីយានិ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣៨|
    block |សេតានិ ហិមវតោ បព្ពតស្ស កូដានិ ទស្សនីយានិ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៣៩|
    block |ចិត្រានិ ហិមវតោ បព្ពតស្ស កូដានិ ទស្សនីយានិ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៤០|
    block |យក្ខគណសេវិតេ គន្ធមាទនេ ឱសធេភិ សញ្ឆន្នេ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៤១|
    block |កិម្បុរិសសេវិតេ គន្ធមាទនេ ឱសធេភិ សញ្ឆន្នេ|
    block |តត្ថេវ តំ អបស្សន្តី កិម្បុរិស កថំ អហំ កស្សំ។|
  count |៤២|
    block |វន្ទេ តេ អយិរព្រហ្មេ យោ មេ ឥច្ឆិតំ បតិំ វរាកិយា|
    block |អមតេន អភិសិញ្ចិ សមាគតាស្មិ បិយតមេន។|
  count |៤៣|
    block |វិចរាម ទានិ គិរិវន នទិយោ កុសុមាភិកិណ្ណសោតាយោ|
    block |នានាទុមវសនាយោ បិយំវទា អញ្ញមញ្ញស្សាតិ។|
  stand |ចន្ទកិន្នរីជាតកំ ទុតិយំ។|
  count |  |
  block |៤៨៦។ មហាឧក្កុសជាតកំ ៣|
  count |៤៤|
    block |ឧក្កា ចិលាចា ពន្ធន្តិ ទីបេ បជា មមំ ខាទិតុំ បត្ថយន្តិ|
    block |មិត្តំ សហាយញ្ច វទេហិ សេនក អាចិក្ខ ញាតិព្យសនំ ទិជានំ។|
  count |៤៥|
    block |ទិជោ ទិជានំ បវរោសិ បក្ខិម ឧក្កុសរាជ សរណំ តំ ឧបេម|
    block |បជា មមំ ខាទិតុំ បត្ថយន្តិ លុទ្ទា ចិលាចា ភវ មេ សុខាយ។|
  count |៤៦|
    block |មិត្តំ សហាយញ្ច ករោន្តិ បណ្ឌិតា កាលេ អកាលេ សុខមេសមានា|
    block |ករោមិ តេ សេនក ឯតមត្ថំ អរិយោ ហិ អរិយស្ស ករោតិ កិច្ចំ។|
  count |៤៧|
    block |យំ ហោតិ កិច្ចំ អនុកម្បកេន អរិយស្ស អរិយេន កតំ តយីទំ|
    block |អត្តានុរក្ខី ភវ មា អទយ្ហិ លច្ឆាម បុត្តេ តយិ ជីវមានេ។|
  count |៤៨|
    block |តវេវ រក្ខាវរណំ ករោន្តោ សរីរភេទាបិ ន សន្តសាមិ|
    block |ករោន្តិ ហេកេ សខីនំ សខារោ បាណំ ចជន្តា សតមេស ធម្មោ។|
  count |៤៩|
    block |សុទុក្ករំ កម្មមកាសិ អណ្ឌជាយំ វិហង្គមោ|
    block |អត្ថាយ កុររោ បុត្តេ អឌ្ឍរត្តេ អនាគតេ។|
  count |៥០|
    block |ចុតាបិ ហេកេ ខលិតា សកម្មុនា មិត្តានុកម្បាយ បតិដ្ឋហន្តិ|
    block |បុត្តា មមដ្ដា គតិមាគតោស្មិ អត្ថំ ចរេថោ មម វារិចរ។|
  count |៥១|
    block |ធនេន ធញ្ញេន ច អត្តនា ច មិត្តំ សហាយញ្ច ករោន្តិ បណ្ឌិតា|
    block |ករោមិ តេ សេនក ឯតមត្ថំ អរិយោ ហិ អរិយស្ស ករោតិ កិច្ចំ។|
  count |៥២|
    block |អប្បោស្សុក្កោ តាត តុវំ និសីទ បុត្តោ បិតុ ចរតិ អត្ថចរិយំ|
    block |អហំ ចរិស្សាមិ តវេតមត្ថំ សេនស្ស បុត្តេ បរិតាយមានោ។|
  count |៥៣|
    block |អទ្ធា ហិ តាត សតមេស ធម្មោ បុត្តោ បិតុ យំ ចរេ អត្ថចរិយំ|
    block |អប្បេវ មំ ទិស្វាន បវឌ្ឍកាយំ សេនស្ស បុត្តា ន វិហេឋយេយ្យុំ។|
  count |៥៤|
    block |បសូ មនុស្សា មិគវីរសេដ្ឋ ភយដ្ដិតា សេដ្ឋមុបព្ពជន្តិ|
    block |បុត្តា មមដ្ដា គតិមាគតោស្មិ ត្វំ នោសិ រាជា ភវ មេ សុខាយ។|
  count |៥៥|
    block |ករោមិ តេ សេនក ឯតមត្ថំ អាយាមិ តេ តំ ទិសតំ វធាយ|
    block |កថញ្ហិ វិញ្ញូ បហុ សម្បជានោ ន វាយមេ អត្តជនស្ស គុត្តិយា។|
  count |៥៦|
    block |មិត្តញ្ច កយិរាថ សុហទយញ្ច អយិរញ្ច កយិរាថ សុខាគមាយ|
    block |និវត្ថកោចោវ សរេភិហន្ត្វា មោទាម បុត្តេហិ សមង្គិភូតា។|
  count |៥៧|
    block |សកមិត្តស្ស កម្មេន សហាយស្សាបលាយិនោ|
    block |កូជន្តមុបកូជន្តិ លោមសា ហទយង្គមំ។|
  count |៥៨|
    block |មិត្តំ សហាយំ អធិគម្ម បណ្ឌិតោ សោ ភុញ្ជតី បុត្ត បសុំ ធនំ វា|
    block |អហញ្ច បុត្តា ច បតី ច មយ្ហំ មិត្តានុកម្បាយ សមង្គិភូតា។|
  count |៥៩|
    block |រាជវតា សូរវតា ច អត្ថោ សម្បន្នសខិស្ស ភវន្តិ ហេតេ|
    block |សោ មិត្តវា យសវា ឧគ្គតត្តោ អស្មិំធលោកេ មោទតិ កាមកាមី។|
  count |៦០|
    block |ករណីយានិ មិត្តានិ ទលិទ្ទេនាបិ សេនក|
    block |បស្ស មិត្តានុកម្បាយ សមគ្គម្ហា សញាតកេ។|
  count |៦១|
    block |សូរេន ពលវន្តេន យោ មិត្តេ កុរុតេ ទិជោ|
    block |ឯវំ សោ សុខិតោ ហោតិ យថាហំ ត្វញ្ច សេនកាតិ។|
  stand |មហាឧក្កុសជាតកំ តតិយំ។|
  count |  |
  block |៤៨៧។ ឧទ្ទាលកជាតកំ ៤|
  count |៦២|
    block |ខរាជិនា ជដិលា បង្កទន្តា ទុម្មក្ខរូបា យេ មន្តំ ជប្បន្តិ|
    block |កច្ចិន្នុ តេ មានុសកេ បយោគេ ឥទំ វិទូ បរិមុត្តា អបាយា។|
  count |៦៣|
    block |បាបានិ កម្មានិ ករេថ រាជ ពហុស្សុតោ ចេ ន ចរេយ្យ ធម្មំ|
    block |សហស្សវេទោបិ ន តំ បដិច្ច ទុក្ខា បមុច្ចេ ចរណំ អបត្វា។|
  count |៦៤|
    block |សហស្សវេទោបិ ន តំ បដិច្ច ទុក្ខា បមុច្ចេ ចរណំ អបត្វា|
    block |មញ្ញាមិ វេទា អផលា ភវន្តិ សសំយមំ ចរណញ្ញេវ សច្ចំ។|
  count |៦៥|
    block |ន ហេវ វេទា អផលា ភវន្តិ សសំយមំ ចរណញ្ញេវ សច្ចំ|
    block |កិត្តិញ្ហិ បប្បោតិ អធិច្ច វេទេ សន្តិំ បុណាតិ ចរណេន ទន្តោ។|
  count |៦៦|
    block |ភច្ចា មាតា បិតា ពន្ធូ យេន ជាតោ សយេវ សោ|
    block |ឧទ្ទាលកោ អហំ ភោតោ សោត្តិយាកុលវំសកោ។|
  count |៦៧|
    block |កថំ ភោ ព្រាហ្មណោ ហោតិ កថំ ភវតិ កេវលី|
    block |កថញ្ច បរិនិព្ពានំ ធម្មដ្ឋោ កិន្តិ វុច្ចតិ។|
  count |៦៨|
    block |និរំកត្វា អគ្គិមាទាយ ព្រាហ្មណោ អាបោ សិញ្ចំ យជំ ឧស្សេតិ យូបំ|
    block |ឯវំករោ ព្រាហ្មណោ ហោតិ ខេមី ធម្មេ ឋិតំ តេន អមាបយិំសុ។|
  count |៦៩|
    block |ន សុទ្ធិ សេចនេនត្ថិ នាបិ កេវលី ព្រាហ្មណោ|
    block |ន ខន្តី នាបិ សោរច្ចំ នាបិ សោ បរិនិព្ពុតោ។|
  count |៧០|
    block |កថំ សោ ព្រាហ្មណោ ហោតិ កថំ ភវតិ កេវលី|
    block |កថញ្ច បរិនិព្ពានំ ធម្មដ្ឋោ កិន្តិ វុច្ចតិ។|
  count |៧១|
    block |អខេត្តពន្ធូ អមមោ និរាសោ និល្លោភបាបោ ភវលោភខីណោ|
    block |ឯវំករោ ព្រាហ្មណោ ហោតិ ខេមី ធម្មេ ឋិតំ តេន អមាបយិំសុ។|
  count |៧២|
    block |ខត្តិយា ព្រាហ្មណា វេស្សា សុទ្ទា ចណ្ឌាលបុក្កុសា|
    block |សព្ពេវ សោរតា ទន្តា សព្ពេវ បរិនិព្ពុតា|
    block |សព្ពេសំ សីតិភូតានំ អត្ថិ សេយ្យោថ បាបិយោ។|
  count |៧៣|
    block |ខត្តិយា ព្រាហ្មណា វេស្សា សុទ្ទា ចណ្ឌាលបុក្កុសា|
    block |សព្ពេវ សោរតា ទន្តា សព្ពេវ បរិនិព្ពុតា|
    block |សព្ពេសំ សីតិភូតានំ នត្ថិ សេយ្យោថ បាបិយោ។|
  count |៧៤|
    block |ខត្តិយា ព្រាហ្មណា វេស្សា សុទ្ទា ចណ្ឌាលបុក្កុសា|
    block |សព្ពេវ សោរតា ទន្តា សព្ពេវ បរិនិព្ពុតា។|
  count |៧៥|
    block |សព្ពេសំ សីតិភូតានំ នត្ថិ សេយ្យោថ បាបិយោ|
    block |បនត្ថំ ចរសិ ព្រហ្មញ្ញំ សោត្តិយាកុលវំសតំ។|
  count |៧៦|
    block |នានារត្តេហិ វត្ថេហិ វិមានំ ភវតិ ឆាទិតំ|
    block |ន តេសំ ឆាយា វត្ថានំ សោ រាគោ អនុបជ្ជថ។|
  count |៧៧|
    block |ឯវមេវ មនុស្សេសុ យទា សុជ្ឈន្តិ មាណវា|
    block |តេ សជាតិំ បមុញ្ចន្តិ ធម្មមញ្ញាយ សុព្ពតាតិ។|
  stand |ឧទ្ទាលកជាតកំ ចតុត្ថំ។|
  count |  |
  block |៤៨៨។ ភិសជាតកំ ៥|
  count |៧៨|
    block |អស្សំ គវំ រជតំ ជាតរូបំ ភរិយញ្ច សោ ឥធ លភតំ មនាបំ|
    block |បុត្តេហិ ទារេហិ សមង្គិ ហោតុ ភិសានិ តេ ព្រាហ្មណ យោ អហាសិ។|
  count |៧៩|
    block |មាលញ្ច សោ កាសិកចន្ទនញ្ច ធារេតុ បុត្តស្ស ពហូ ភវន្តុ|
    block |កាមេសុ តិព្ពំ កុរុតំ អបេក្ខំ ភិសានិ តេ ព្រាហ្មណ យោ អហាសិ។|
  count |៨០|
    block |បហូតធញ្ញោ កសិមា យសស្សី បុត្តេ គិហី ធនិមា សព្ពកាមេ|
    block |វយំ អបស្សំ ឃរមាវសាតុ ភិសានិ តេ ព្រាហ្មណ យោ អហាសិ។|
  count |៨១|
    block |សោ ខត្តិយោ ហោតុ បសយ្ហការី រាជាភិរាជា ពលវា យសស្សី|
    block |ស ចាតុរន្តំ មហិមាវសាតុ ភិសានិ តេ ព្រាហ្មណ យោ អហាសិ។|
  count |៨២|
    block |សោ ព្រាហ្មណោ ហោតុ អវីតរាគោ មុហុត្តនក្ខត្តបថេសុ យុត្តោ|
    block |បូជេតុ នំ រដ្ឋបតី យសស្សី ភិសានិ តេ ព្រាហ្មណ យោ អហាសិ។|
  count |៨៣|
    block |អជ្ឈាយកំ សព្ពសមន្តវេទំ តបស្សីនំ មញ្ញតុ សព្ពលោកោ|
    block |បូជេន្តុ នំ ជានបទា សមេច្ច ភិសានិ តេ ព្រាហ្មណ យោ អហាសិ។|
  count |៨៤|
    block |ចតុស្សទំ គាមវរំ សមិទ្ធំ ទិន្នញ្ហិ សោ ភុញ្ជតុ វាសវេន|
    block |អវីតរាគោ មរណំ ឧបេតុ ភិសានិ តេ ព្រាហ្មណ យោ អហាសិ។|
  count |៨៥|
    block |សោ គាមណី ហោតុ សហាយមជ្ឈេ នច្ចេហិ គីតេហិ បមោទមានោ|
    block |សោ រាជតោ ព្យសន មាលត្ថ កិញ្ចិ ភិសានិ តេ ព្រាហ្មណ យោ អហាសិ។|
  count |៨៦|
    block |យំ ឯករាជា បថវិំ វិជេត្វា ឥត្ថីសហស្សាន ឋបេតុ អគ្គំ|
    block |សីមន្តិនីនំ បវរា ភវាតុ ភិសានិ តេ ព្រាហ្មណ យា អហាសិ។|
  count |៨៧|
    block |ឥសីនញ្ហិ សា សព្ពសមាគតានំ ភុញ្ជេយ្យ សាទុំ អវិកម្បមានា|
    block |ចរាតុ លាភេន វិកត្ថមានា ភិសានិ តេ ព្រាហ្មណ យា អហាសិ។|
  count |៨៨|
    block |អាវាសិកោ ហោតុ មហាវិហារេ នវកម្មិកោ ហោតុ គជង្គលាយំ|
    block |អាលោកសន្ធិំ ទិវសំ ករោតុ ភិសានិ តេ ព្រាហ្មណ យោ អហាសិ។|
  count |៨៩|
    block |សោ ពជ្ឈតូ បាសសតេហិ ឆព្ភិ រម្មា វនា និយ្យតុ រាជធានិំ|
    block |តុត្តេហិ សោ ហញ្ញតុ បាចនេហិ ភិសានិ តេ ព្រាហ្មណ យោ អហាសិ។|
  count |៩០|
    block |អលក្កមាលី តិបុកណ្ណវិទ្ធោ លដ្ឋីហតោ សប្បមុខំ ឧបេតុ|
    block |សកច្ឆពន្ធោ វិសិខំ ចរាតុ ភិសានិ តេ ព្រាហ្មណ យោ អហាសិ។|
  count |៩១|
    block |យោ វេ អនដ្ឋំវ នដ្ឋន្តិ ចាហ កាមេវ សោ លភតំ ភុញ្ជតញ្ច|
    block |អគារមជ្ឈេ មរណំ ឧបេតុ យោ វា ភោន្តោ សង្កតិ កញ្ចិទេវ។|
  count |៩២|
    block |យទេសមានា វិចរន្តិ លោកេ ឥដ្ឋញ្ច កន្តញ្ច ពហូនមេតំ|
    block |បិយំ មនុញ្ញំ ចិធ ជីវលោកេ កស្មា ឥសយោ នប្បសំសន្តិ កាមេ។|
  count |៩៣|
    block |កាមេសុ វេ ហញ្ញរេ ពជ្ឈរេ ច កាមេសុ ទុក្ខញ្ច ភយញ្ច ជាតំ|
    block |កាមេសុ ភូតាធិបតី បមត្តា បាបានិ កម្មានិ ករោន្តិ មោហា។|
  count |៩៤|
    block |តេ បាបធម្មា បសវេត្វ បាបំ កាយស្ស ភេទា និរយំ វជន្តិ|
    block |អាទីនវំ កាមគុណេសុ ទិស្វា តស្មា ឥសយោ នប្បសំសន្តិ កាមេ។|
  count |៩៥|
    block |វីមំសមានោ ឥសិនោ ភិសានិ តីរេ គហេត្វាន ថលេ និធេសិំ|
    block |សុទ្ធា អបាបា ឥសយោ វសន្តិ ឯតានិ តេ ព្រហ្មចារី ភិសានិ។|
  count |៩៦|
    block |ន តេ នដា នោ បន កីឡនេយ្យា ន ពន្ធវា នោ បន តេ សហាយា|
    block |កិស្មិំ វុបត្ថម្ភ សហស្សនេត្ត ឥសីហិ ត្វំ កីឡសិ ទេវរាជ។|
  count |៩៧|
    block |អាចរិយោ មេសិ បិតា ច មយ្ហំ ឯសា បតិដ្ឋា ខលិតស្ស ព្រហ្មេ|
    block |ឯកាបរាធំ ខម ភូរិបញ្ញ ន បណ្ឌិតា កោធពលា ភវន្តិ។|
  count |៩៨|
    block |សុវាសិតំ ឥសិនំ ឯករត្តំ យំ វាសវំ ភូតបតិទ្ទសាម|
    block |សព្ពេវ ភោន្តោ សុមនា ភវន្តុ យំ ព្រាហ្មណោ បច្ចុបាទី ភិសានិ។|
  count |៩៩|
    block |អហញ្ច សារិបុត្តោ ច មោគ្គល្លានោ ច កស្សបោ|
    block |អនុរុទ្ធោ បុណ្ណោ អានន្ទោ តទាសុំ សត្ត ភាតរោ។|
  count |១០០|
    block |ភគិនី ឧប្បលវណ្ណា ច ទាសី ខុជ្ជុត្តរា តទា|
    block |ចិត្តោ គហបតិ ទាសោ យក្ខោ សាតាគិរោ តទា។|
  count |១០១|
    block |បាលិលេយ្យោ តទា នាគោ មធុទោ សេដ្ឋវានរោ|
    block |កាឡុទាយី តទា សក្កោ ឯវំ ធារេថ ជាតកន្តិ។|
  stand |ភិសជាតកំ បញ្ចមំ។|
  count |  |
  block |៤៨៩។ សុរុចិជាតកំ ៦|
  count |១០២|
    block |មហេសី សុរុចិនោ ភរិយា អានីតា បឋមំ អហំ|
    block |ទស វស្សសហស្សានិ យំ មំ សុរុចិមានយិ។|
  count |១០៣|
    block |សាហំ ព្រាហ្មណ រាជានំ វេទេហំ មិថិលគ្គហំ|
    block |នាភិជានាមិ កាយេន វាចាយ ឧទ ចេតសា|
    block |សុរុចិំ អតិមញ្ញិត្ថ អាវិ វា យទិ វា រហោ។|
  count |១០៤|
    block |ឯតេន សច្ចវជ្ជេន បុត្តោ ឧប្បជ្ជតំ ឥសេ|
    block |មុសា មេ ភណមានាយ មុទ្ធា ផលតុ សត្តធា។|
  count |១០៥|
    block |ភត្តុ មម សស្សុ មាតា បិតា ចាបិ ច សស្សុរោ|
    block |តេ មំ ព្រហ្មេ វិនេតារោ យាវ អដ្ឋំសុ ជីវិតំ។|
  count |១០៦|
    block |សាហំ អហិំសារតិនី កាមសា ធម្មចារិនី|
    block |សក្កច្ចំ តេ ឧបដ្ឋាសិំ រត្តិន្ទិវមតន្ទិតា។|
  count |១០៧|
    block |ឯតេន សច្ចវជ្ជេន បុត្តោ ឧប្បជ្ជតំ ឥសេ|
    block |មុសា មេ ភណមានាយ មុទ្ធា ផលតុ សត្តធា។|
  count |១០៨|
    block |សោឡសិត្ថិសហស្សានិ សហភរិយានិ ព្រាហ្មណ|
    block |តាសុ ឥស្សា វា កោធោ វា នាហុ មយ្ហំ កុទាចនំ។|
  count |១០៩|
    block |ហិតេន តាសំ នន្ទាមិ ន ច មេ កាចិ អប្បិយា|
    block |អត្តានំវានុកម្បាមិ សទា សព្ពា សបត្តិយោ។|
  count |១១០|
    block |ឯតេន សច្ចវជ្ជេន បុត្តោ ឧប្បជ្ជតំ ឥសេ|
    block |មុសា មេ ភណមានាយ មុទ្ធា ផលតុ សត្តធា។|
  count |១១១|
    block |ទាសេ កម្មករេ បេស្សេ យេ ចញ្ញេ អនុជីវិនោ|
    block |បេសេមិ សហធម្មេន សទា បមុទិតិន្ទ្រិយា។|
  count |១១២|
    block |ឯតេន សច្ចវជ្ជេន បុត្តោ ឧប្បជ្ជតំ ឥសេ|
    block |មុសា មេ ភណមានាយ មុទ្ធា ផលតុ សត្តធា។|
  count |១១៣|
    block |សមណេ ព្រាហ្មណេ ចាបិ អញ្ញេ ចាបិ វនិព្ពកេ|
    block |តប្បេមិ អន្នបានេន សទា បយតបាណិនី។|
  count |១១៤|
    block |ឯតេន សច្ចវជ្ជេន បុត្តោ ឧប្បជ្ជតំ ឥសេ|
    block |មុសា មេ ភណមានាយ មុទ្ធា ផលតុ សត្តធា។|
  count |១១៥|
    block |ចាតុទ្ទសិំ បញ្ចទ្ទសិំ យា ច បក្ខស្ស អដ្ឋមី|
    block |បាដិហារិយបក្ខញ្ច អដ្ឋង្គសុសមាគតំ|
    block |ឧបោសថំ ឧបវសាមិ សទា សីលេសុ សំវុតា។|
  count |១១៦|
    block |ឯតេន សច្ចវជ្ជេន បុត្តោ ឧប្បជ្ជតំ ឥសេ|
    block |មុសា មេ ភណមានាយ មុទ្ធា ផលតុ សត្តធា។|
  count |១១៧|
    block |សព្ពេវ តេ ធម្មគុណា រាជបុត្តិ យសស្សិនិ|
    block |សំវិជ្ជន្តិ តយិ ភទ្ទេ យេ ត្វំ កិត្តេសិ អត្តនិ។|
  count |១១៨|
    block |ខត្តិយោ ជាតិសម្បន្នោ អភិជាតោ យសស្សិមា|
    block |ធម្មរាជា វិទេហានំ បុត្តោ ឧប្បជ្ជតេ តវ។|
  count |១១៩|
    block |ទុម្មី រជោជល្លធរោ អឃេ វេហាយសំ ឋិតោ|
    block |មនុញ្ញំ ភាសសេ វាចំ យំ មយ្ហំ ហទយង្គមំ។|
  count |១២០|
    block |ទេវតានុសិ សគ្គម្ហា ឥសិ វាសិ មហិទ្ធិកោ|
    block |កោ វាសិ ត្វំ អនុប្បត្តោ អត្តានំ មេ បវេទយ។|
  count |១២១|
    block |យំ ទេវសង្ឃា វន្ទន្តិ សុធម្មាយំ សមាគតា|
    block |សោហំ សក្កោ សហស្សក្ខោ អាគតោស្មិ តវន្តិកេ។|
  count |១២២|
    block |ឥត្ថិយោ ជីវលោកស្មិំ យា ហោតិ សមចារិនី|
    block |មេធាវិនី សីលវតី សស្សុទេវា បតិព្ពតា។|
  count |១២៣|
    block |តាទិសាយ សុមេធាយ សុចិកម្មាយ នារិយា|
    block |ទេវា ទស្សនមាយន្តិ មានុសិយា អមានុសា។|
  count |១២៤|
    block |ត្វញ្ច ភទ្ទេ សុចិណ្ណេន បុព្ពេ សុចរិតេន ច|
    block |ឥធ រាជកុលេ ជាតា សព្ពកាមសមិទ្ធិនី។|
  count |១២៥|
    block |អយញ្ច តេ រាជបុត្តិ ឧភយត្ថ កដគ្គហោ|
    block |ទេវលោកូបបត្តី ច កិត្តី ច ឥធ ជីវិតេ។|
  count |១២៦|
    block |ចិរំ សុមេធេ សុខិនី ធម្មមត្តនិ បាលយ|
    block |ឯសាហំ តិទិវំ យាមិ បិយំ មេ តវ ទស្សនន្តិ។|
  stand |សុរុចិជាតកំ ឆដ្ឋំ។|
  count |  |
  block |៤៩០។ បញ្ចុបោសថិកជាតកំ ៧|
  count |១២៧|
    block |អប្បោស្សុក្កោ ទានិ តុវំ កបោត វិហង្គម ន តវ ភោជនត្ថោ|
    block |ខុទំ បិបាសំ អធិវាសយន្តោ កស្មា ភវំបោសថិកោ កបោត។|
  count |១២៨|
    block |អហំ បុរេ គិទ្ធិគតោ កបោតិយា អស្មិំ បទេសស្មិមុភោ រមាម|
    block |អថគ្គហី សាកុណិកោ កបោតិំ អកាមកោ តាយ វិនា អហោសិំ។|
  count |១២៩|
    block |នានាភវា វិប្បយោគេន តស្សា មនោមយំ វេទន វេទយាមិ|
    block |តស្មា អហំបោសថំ បាលយាមិ រាគោ មមំ មា បុនរាគមាសិ។|
  count |១៣០|
    block |អនុជ្ជុគាមី ឧរគា ទុជិវ្ហ ទាឋាវុធោ ឃោរវិសោសិ សប្ប|
    block |ខុទំ បិបាសំ អធិវាសយន្តោ កស្មា ភវំបោសថិកោ នុ ទីឃ។|
  count |១៣១|
    block |ឧសភោ អហូ ពលវា គាមិកស្ស ចលក្កកូ វណ្ណពលូបបន្នោ|
    block |សោ មំ អក្កមិ តំ កុបិតោ អឌំសិ ទុក្ខាភិតុណ្ណោ មរណំ ឧបាគា។|
  count |១៣២|
    block |តតោ ជនា និក្ខមិត្វាន គាមា កន្ទិត្វា រោទិត្វា អបក្កមិំសុ|
    block |តស្មា អហំបោសថំ បាលយាមិ កោធោ មមំ មា បុនរាគមាសិ។|
  count |១៣៣|
    block |មតាន មំសានិ ពហូ សុសានេ មនុញ្ញរូបំ តវ ភោជនេ តំ|
    block |ខុទំ បិបាសំ អធិវាសយន្តោ កស្មា ភវំបោសថិកោ សិង្គាល។|
  count |១៣៤|
    block |បវិសិ កុច្ឆិំ មហតោ គជស្ស កុណបេ រតោ ហត្ថិមំសេសុ គិទ្ធោ|
    block |ឧណ្ហោ ច វាតោ តិខិណា ច រស្មិយោ តេ សោសយុំ តស្ស ករីសមគ្គំ។|
  count |១៣៥|
    block |កិសោ ច បណ្ឌូ ច អហំ ភទន្តេ ន មេ អហូ និក្ខមនាយ មគ្គោ|
    block |មហា ច មេឃោ សហសា បវស្សិ សោ តេមយី តស្ស ករីសមគ្គំ។|
  count |១៣៦|
    block |តតោ អហំ និក្ខមិសំ ភទន្តេ ចន្ទោ យថា រាហុមុខា បមុត្តោ|
    block |តស្មា អហំបោសថំ បាលយាមិ លោភោ មមំ មា បុនរាគមាសិ។|
  count |១៣៧|
    block |វម្មីកថូបស្មិំ កិបិល្លិកានិ និប្បោថយន្តោ តុវំ បុរេ ចរាសិ|
    block |ខុទំ បិបាសំ អធិវាសយន្តោ កស្មា ភវំបោសថិកោ នុ អច្ឆ។|
  count |១៣៨|
    block |សកំ និកេតំ អតិហីឡយានោ អត្រិច្ឆតា មល្លគាមំ អគច្ឆិំ|
    block |តតោ ជនា និក្ខមិត្វាន គាមា កោទណ្ឌកេន បរិបោថយិំសុ មំ។|
  count |១៣៩|
    block |សោ ភិន្នសីសោ រុហិរមក្ខិតង្គោ បច្ចាគមាសិំ សកំ និកេតំ|
    block |តស្មា អហំបោសថំ បាលយាមិ អត្រិច្ឆតា មា បុនរាគមាសិ។|
  count |១៤០|
    block |យំ នោ អបុច្ឆិត្ថ តុវំ ភទន្តេ សព្ពេវ ព្យាករិម្ហ យថា បជានំ|
    block |មយម្បិ បុច្ឆាម តុវំ ភទន្តេ កស្មា ភវំបោសថិកោ នុ ព្រហ្មេ។|
  count |១៤១|
    block |អនូបលិត្តោ មម អស្សមម្ហិ បច្ចេកពុទ្ធោ មុហុត្តំ និសីទិ|
    block |សោ មំ អវេទី គតិមាគតិញ្ច នាមញ្ច គោត្តំ ចរណញ្ច សព្ពំ។|
  count |១៤២|
    block |ឯវម្បហំ វន្ទិ ន តស្ស បាទេ ន ចាបិ នំ មានគតេន បុច្ឆិំ|
    block |តស្មា អហំបោសថំ បាលយាមិ មានោ មមំ មា បុនរាគមាសីតិ។|
  stand |បញ្ចុបោសថិកជាតកំ សត្តមំ។|
  count |  |
  block |៤៩១។ មហាមោរជាតកំ ៨|
  count |១៤៣|
    block |សចេ ហិ ត្យាហំ ធនហេតុ គាហិតោ មា មំ វធី ជីវគាហំ គហេត្វា|
    block |រញ្ញោ ច មំ សម្ម ឧបន្តិកំ នេហិ មញ្ញេ ធនំ លច្ឆសិនប្បរូបំ។|
  count |១៤៤|
    block |ន មេ អយំ តុយ្ហ វធាយ អជ្ជ សមាហិតោ ចាបធុរេ ខុរប្បោ|
    block |បាសញ្ច ត្យាហំ អធិបាតយិស្សំ យថាសុខំ គច្ឆតុ មោររាជា។|
  count |១៤៥|
    block |យំ សត្ត វស្សានិ មមានុពន្ធិ រត្តិន្ទិវំ ខុប្បិបាសំ សហន្តោ|
    block |អថ កិស្ស មំ បាសវសូបនីតំ បមុត្តវេ ឥច្ឆសិ ពន្ធនស្មា។|
  count | |
    block |បាណាតិបាតា វិរតោ នុសជ្ជ អភយំ នុ តេ សព្ពភូតេសុ ទិន្នំ|
    block |យំ មំ តុវំ បាសវសូបនីតំ បមុត្តវេ ឥច្ឆសិ ពន្ធនស្មា។|
  count |១៤៧|
    block |បាណាតិបាតា វិរតស្ស ព្រូហិ អភយញ្ច យោ សព្ពភូតេសុ ទេតិ|
    block |បុច្ឆាមិ តំ មោររាជេតមត្ថំ ឥតោ ចុតោ កិំ លភតេ សុខំ សោ។|
  count |១៤៨|
    block |បាណាតិបាតា វិរតស្ស ព្រូមិ អភយញ្ច យោ សព្ពភូតេសុ ទេតិ|
    block |ទិដ្ឋេវ ធម្មេ លភតេ បសំសំ សគ្គញ្ច សោ យាតិ សរីរភេទា។|
  count |១៤៩|
    block |ន សន្តិ ទេវា ឥតិ អាហុ ឯកេ ឥធេវ ជីវោ វិភវំ ឧបេតិ|
    block |តថា ផលំ សុកតទុក្កដានំ ទត្តុបញ្ញត្តញ្ច វទន្តិ ទានំ|
    block |តេសំ វចោ អរហតំ សទ្ទហានោ តស្មា អហំ សកុណេ ពាធយាមិ។|
  count |១៥០|
    block |ចន្ទោ ច សុរិយោ ច ឧភោ សុទស្សនា គច្ឆន្តិ ឱភាសយមន្តលិក្ខេ|
    block |ឥមស្ស លោកស្ស បរស្ស វា តេ កថំ នុ តេ អាហុ មនុស្សលោកេ។|
  count |១៥១|
    block |ចន្ទោ ច សុរិយោ ច ឧភោ សុទស្សនា គច្ឆន្តិ ឱភាសយមន្តលិក្ខេ|
    block |បរស្ស លោកស្ស ន តេ ឥមស្ស ទេវាតិ តេ អាហុ មនុស្សលោកេ។|
  count |១៥២|
    block |ឯត្ថេវ តេ នីហតា ហីនវាទា អហេតុកា យេ ន វទន្តិ កម្មំ|
    block |តថា ផលំ សុកតទុក្កដានំ ទត្តុបញ្ញត្តំ យេ ច វទន្តិ ទានំ។|
  count |១៥៣|
    block |អទ្ធា ហិ សច្ចំ វចនំ តវេទំ កថញ្ហិ ទានំ អផលំ ភវេយ្យ|
    block |តថា ផលំ សុកតទុក្កដានំ ទត្តុបញ្ញត្តញ្ច កថំ ភវេយ្យ។|
  count |១៥៤|
    block |កថំករោ កិន្តិករោ កិមាចរំ កិំ សេវមានោ កេន តបោគុណេន|
    block |អក្ខាហិ មេ មោររាជេតមត្ថំ យថា អហំ នោ និរយំ បតេយ្យំ។|
  count |១៥៥|
    block |យេ កេចិ អត្ថិ សមណា បថព្យា កាសាយវត្ថា អនគារិយា តេ|
    block |បាតោវ បិណ្ឌាយ ចរន្តិ កាលេ វិកាលចរិយា វិរតា ហិ សន្តោ។|
  count |១៥៦|
    block |តេ តត្ថ កាលេនុបសង្កមិត្វា បុច្ឆាហិ យំ តេ មនសោ បិយំ សិយា|
    block |តេ តេ បវក្ខន្តិ យថាបជានំ ឥមស្ស លោកស្ស បរស្ស ចត្ថំ។|
  count |១៥៧|
    block |តចំវ ជិណ្ណំ ឧរគោ បុរាណំ បណ្ឌូបលាសំ ហរិតោ ទុមោវ|
    block |ឯសប្បហីនោ មម លុទ្ទភាវោ ជហាមហំ លុទ្ទកភាវមជ្ជ។|
  count |១៥៨|
    block |យេ ចាបិ មេ សកុណា អត្ថិ ពទ្ធា សតានិនេកានិ និវេសនស្មិំ|
    block |តេសម្បហំ ជីវិតមជ្ជ ទម្មិ មោក្ខញ្ច តេ បត្តា សកំ និកេតំ។|
  count |១៥៩|
    block |លុទ្ទោ ចរី បាសហត្ថោ អរញ្ញេ ពាធេតុ មោរាធិបតិំ យសស្សិំ|
    block |ពន្ធិត្វា មោរាធិបតិំ យសស្សិំ ទុក្ខា ស បមុច្ចិ យថាហំ បមុត្តោតិ។|
  stand |មហាមោរជាតកំ អដ្ឋមំ។|
  count |  |
  block |៤៩២។ តច្ឆសូករជាតកំ ៩|
  count |១៦០|
    block |យទេសមានា វិចរិម្ហ បព្ពតានិ វនានិ ច|
    block |អន្វេសំ វិចរិំ ញាតី តេមេ អធិគតា មយា។|
  count |១៦១|
    block |ពហុញ្ចិទំ មូលផលំ ភក្ខោ ចាយំ អនប្បកោ|
    block |រម្មា ចិមា គិរីនជ្ជោ ផាសុវាសោ ភវិស្សតិ។|
  count |១៦២|
    block |ឥធេវាហំ វសិស្សាមិ សហ សព្ពេហិ ញាតិភិ|
    block |អប្បោស្សុក្កោ និរាសង្កី អសោកោ អកុតោភយោ។|
  count |១៦៣|
    block |អញ្ញម្បិ លេណំ បរិយេស សត្តុ នោ ឥធ វិជ្ជតិ|
    block |សោ តច្ឆ សូករេ ហន្តិ ឥធាគន្ត្វា វរំ វរំ។|
  count |១៦៤|
    block |កោ នុម្ហាកំ ឥធ សត្តុ កោ ញាតី សុសមាគតេ|
    block |ទុប្បធំសេ បធំសេតិ តំ មេ អក្ខាថ បុច្ឆិតា។|
  count |១៦៥|
    block |ឧទ្ធគ្គរាជី មិគរាជា ពលី ទាឋាវុធោ មិគោ|
    block |សោ តច្ឆ សូករេ ហន្តិ ឥធាគន្ត្វា វរំ វរំ។|
  count |១៦៦|
    block |ន នោ ទាឋា ន វិជ្ជន្តិ ពលំ កាយេ សមោហិតំ|
    block |សព្ពេ សមគ្គា ហុត្វាន វសំ កាហាម ឯកកំ។|
  count |១៦៧|
    block |ហទយង្គមំ កណ្ណសុខំ វាចំ ភាសសិ តច្ឆក|
    block |យោបិ យុទ្ធេ បលាយេយ្យ តម្បិ បច្ឆា ហនាមសេ។|
  count |១៦៨|
    block |បាណាតិបាតា វិរតោ នុ អជ្ជ អភយំ នុ តេ សព្ពភូតេសុ ទិន្នំ|
    block |ទាឋា នុ តេ មិគវធាយ ន សន្តិ យោ សង្ឃបត្តោ កបណោវ ឈាយសិ។|
  count |១៦៩|
    block |ន មេ ទាឋា ន វិជ្ជន្តិ ពលំ កាយេ សមោហិតំ|
    block |ញាតី ច ទិស្វាន សាមគ្គី ឯកតោ តស្មា ច ឈាយាមិ វនម្ហិ ឯកកោ។|
  count |១៧០|
    block |ឥមស្សុទំ យន្តិ ទិសោទិសំ បុរេ ភយដ្ដិតា លេណគវេសិនោ បុថុ|
    block |តេ ទានិ សង្គម្ម វសន្តិ ឯកតោ យត្ថដ្ឋិតា ទុប្បសហជ្ជ តេ មយា។|
  count |១៧១|
    block |បរិណាយកសម្បន្នា សហិតា ឯកវាទិនោ|
    block |តេ មំ សមគ្គា ហិំសេយ្យុំ តស្មា នេសំ ន បត្ថយេ។|
  count |១៧២|
    block |ឯកោវ ឥន្ទោ អសុរេ ជិនាតិ ឯកោវ សេនោ ហន្តិ ទិជេ បសយ្ហ|
    block |ឯកោវ ព្យគ្ឃោ មិគសង្ឃបត្តោ វរំ វរំ ហន្តិ ពលញ្ហិ តាទិសំ។|
  count |១៧៣|
    block |ន ហេវ ឥន្ទោ ន សេនោ នបិ ព្យគ្ឃោ មិគាធិបោ|
    block |សមគ្គេ សហិតេ ញាតី ន ព្យគ្ឃេ កុរុតេ វសេ។|
  count |១៧៤|
    block |កុម្ភីលកា សកុណកា សង្ឃិនោ គណចារិនោ|
    block |សម្មោទមានា ឯកជ្ឈំ ឧប្បតន្តិ ឌយន្តិ ច។|
  count |១៧៥|
    block |តេសញ្ច ឌយមានានំ ឯកេត្ថ អបសក្កតិ|
    block |តញ្ច សេនោ និតាឡេតិ វេយ្យគ្ឃិយេវ សា គតិ។|
  count |១៧៦|
    block |ឧស្សាហិតោ ជដិលេន លុទ្ទេនាមិសចក្ខុនា|
    block |ទាឋី ទាឋីសុ បក្ខន្ទិ មញ្ញមានោ យថា បុរេ។|
  count |១៧៧|
    block |សាធុ សម្ពហុលា ញាតី អបិ រុក្ខា អរញ្ញជា|
    block |សូករេហិ សមគ្គេហិ ព្យគ្ឃោ ឯកាយនេ ហតោ។|
  count |១៧៨|
    block |ព្រាហ្មណញ្ចេវ ព្យគ្ឃញ្ច ឧភោ ហន្ត្វាន សូករា។|
    block |អានន្ទិនោ បមុទិតា មហានាទំ បនាទិសុំ។|
  count |១៧៩|
    block |តេ សុ ឧទុម្ពរមូលស្មិំ សូករា សុសមាគតា|
    block |តច្ឆកំ អភិសិញ្ចិំសុ ត្វំ នោ រាជាសិ ឥស្សរោតិ។|
  stand |តច្ឆសូករជាតកំ នវមំ។|
  count |  |
  block |៤៩៣។ មហាវាណិជជាតកំ ១០|
  count |១៨០|
    block |វាណិជា សមិតិំ កត្វា នានារដ្ឋតោ អាគតា|
    block |ធនាហរា បក្កមិំសុ ឯកំ កត្វាន គាមណិំ។|
  count |១៨១|
    block |តេ តំ កន្តារមាគម្ម អប្បភក្ខំ អនោទកំ|
    block |មហានិគ្រោធមទ្ទក្ខុំ សីតច្ឆាយំ មនោរមំ។|
  count |១៨២|
    block |តេ ច តត្ថ និសីទិត្វា តស្ស រុក្ខស្ស ឆាយយា|
    block |វាណិជា សមចិន្តេសុំ ពាលា មោហេន បារុតា។|
  count |១៨៣|
    block |អល្លាយតេ អយំ រុក្ខោ អបិ វារីវ សន្ទតិ|
    block |ឥង្ឃស្ស បុរិមំ សាខំ មយំ ឆិន្ទាម វាណិជា។|
  count |១៨៤|
    block |សា ច ឆិន្នាវ បគ្ឃរិ អច្ឆំ វារិំ អនាវិលំ|
    block |តេ តត្ថ ន្ហត្វា បិវិត្វា យាវតិច្ឆិំសុ វាណិជា។|
  count |១៨៥|
    block |ទុតិយំ សមចិន្តេសុំ ពាលា មោហេន បារុតា|
    block |ឥង្ឃស្ស ទក្ខិណំ សាខំ មយំ ឆិន្ទាម វាណិជា។|
  count |១៨៦|
    block |សា ច ឆិន្នាវ បគ្ឃរិ សាលិមំសោទនំ ពហុំ|
    block |អប្បោទវណ្ណេ កុម្មាសេ សិង្គិំ វិទលសូបិយោ។|
  count |១៨៧|
    block |តេ តត្ថ ភុត្វា ខាទិត្វា យាវតិច្ឆិំសុ វាណិជា|
    block |តតិយំ សមចិន្តេសុំ ពាលា មោហេន បារុតា|
    block |ឥង្ឃស្ស បច្ឆិមំ សាខំ មយំ ឆិន្ទាម វាណិជា។|
  count |១៨៨|
    block |សា ច ឆិន្នាវ បគ្ឃរិ នារិយោ សមលង្កតា|
    block |វិចិត្រវត្ថាភរណា អាមុត្តមណិកុណ្ឌលា។|
  count |១៨៩|
    block |អបិ សុ វាណិជា ឯកា នារិយោ បណ្ណវីសតិ|
    block |សមន្តា បរិវារិំសុ តស្ស រុក្ខស្ស ឆាយយា។|
  count |១៩០|
    block |តេ តាហិ បរិចារេត្វា យាវតិច្ឆិំសុ វាណិជា|
    block |ចតុត្ថំ សមចិន្តេសុំ ពាលា មោហេន បារុតា|
    block |ឥង្ឃស្ស ឧត្តរំ សាខំ មយំ ឆិន្ទាម វាណិជា។|
  count |១៩១|
    block |សា ច ឆិន្នាវ បគ្ឃរិ មុត្តា វេឡុរិយា ពហូ|
    block |រជតំ ជាតរូបញ្ច កុត្តិយោ បដិយានិ ច។|
  count |១៩២|
    block |កាសិកានិ ច វត្ថានិ ឧទ្ទិយានិ ច កម្ពលា|
    block |តេ តត្ថ ភារេ ពន្ធិត្វា យាវតិច្ឆិំសុ វាណិជា។|
  count |១៩៣|
    block |បញ្ចមំ សមចិន្តេសុំ ពាលា មោហេន បារុតា|
    block |ឥង្ឃស្ស មូលេ ឆិន្ទាម អបិ ភិយ្យោ លភាមសេ។|
  count |១៩៤|
    block |អថុដ្ឋហិ សត្ថវាហោ យាចមានោ កតញ្ជលី|
    block |និគ្រោធោ កិំ បរជ្ឈតិ វាណិជា ភទ្ទមត្ថុ តេ។|
  count |១៩៥|
    block |វារិទា បុរិមា សាខា អន្នបានញ្ច ទក្ខិណា|
    block |នារិទា បច្ឆិមា សាខា សព្ពកាមេ ច ឧត្តរា|
    block |និគ្រោធោ កិំ បរជ្ឈតិ វាណិជា ភទ្ទមត្ថុ តេ។|
  count |១៩៦|
    block |យស្ស រុក្ខស្ស ឆាយាយ និសីទេយ្យ សយេយ្យ វា|
    block |ន តស្ស សាខំ ភញ្ជេយ្យ មិត្តទុព្ភោ ហិ បាបកោ។|
  count |១៩៧|
    block |តេ ច តស្សានាទិយិត្វា ឯកស្ស វចនំ ពហូ|
    block |និសិតាហិ កុឋារីហិ មូលតោ នំ ឧបក្កមុំ។|
  count |១៩៨|
    block |តតោ នាគា និក្ខមិំសុ សន្នទ្ធា បណ្ណវីសតិ|
    block |ធនុគ្គហានំ តិសតា ឆសហស្សា ច វម្មិនោ។|
  count |១៩៩|
    block |ឯតេ ហនថ ពន្ធថ មា វោ មុញ្ចិត្ថ ជីវិតំ|
    block |ឋបេត្វា សត្ថវាហំវ សព្ពេ ភស្មំ ករោថ នេ។|
  count |២០០|
    block |តស្មា ហិ បណ្ឌិតោ បោសោ សម្បស្សំ អត្ថមត្តនោ|
    block |លោភស្ស ន វសំ គច្ឆេ ហនេយ្យារិសកំ មនំ។|
  count |២០១|
    block |ឯវ មាទីនវំ ញត្វា តណ្ហា ទុក្ខស្ស សម្ភវំ|
    block |វីតតណ្ហោ អនាទានោ សតោ ភិក្ខុ បរិព្ពជេតិ។|
  stand |មហាវាណិជជាតកំ ទសមំ។|
  count |  |
  block |៤៩៤។ សាធិនជាតកំ ១១|
  count |២០២|
    block |អព្ភុតោ វត លោកស្មិំ ឧប្បជ្ជិ លោមហំសនោ|
    block |ទិព្ពោ រថោ បាតុរហុ វេទេហស្ស យសស្សិនោ។|
  count |២០៣|
    block |ទេវបុត្តោ មហិទ្ធិកោ មាតលិ ទេវសារថិ|
    block |និមន្តយិត្ថ រាជានំ វេទេហំ មិថិលគ្គហំ។|
  count |២០៤|
    block |ឯហិមំ រថមារុយ្ហ រាជសេដ្ឋ ទិសម្បតិ|
    block |ទេវា ទស្សនកាមា តេ តាវតិំសា សឥន្ទកា|
    block |សរមានា ហិ តេ ទេវា សុធម្មាយំ សមច្ឆរេ។|
  count |២០៥|
    block |តតោ ច រាជា សាធិនោ វេទេហោ មិថិលគ្គហោ|
    block |សហស្សយុត្តមារុយ្ហ អគា ទេវាន សន្តិកេ|
    block |តំ ទេវា បដិនន្ទិំសុ ទិស្វា រាជានមាគតំ។|
  count |២០៦|
    block |ស្វាគតំ តេ មហារាជ អថោ តេ អទុរាគតំ|
    block |និសីទ ទានិ រាជីសិ ទេវរាជស្ស សន្តិកេ។|
  count |២០៧|
    block |សក្កោបិ បដិនន្ទិត្ថ វេទេហំ មិថិលគ្គហំ|
    block |និមន្តយិត្ថ កាមេហិ អាសនេន ច វាសវោ។|
  count |២០៨|
    block |សាធុ ខោសិ អនុប្បត្តោ អាវាសំ វសវត្តិនំ|
    block |វស ទេវេសុ រាជីសិ សព្ពកាមសមិទ្ធិសុ|
    block |តាវតិំសេសុ ទេវេសុ ភុញ្ជ កាមេ អមានុសេ។|
  count |២០៩|
    block |អហំ បុរេ សគ្គគតោ រមាមិ នច្ចេហិ គីតេហិ ច វាទិតេហិ|
    block |សោ ទានិ អជ្ជ ន រមាមិ សគ្គេ អាយុំ នុ ខីណោ មរណំ នុ សន្តិកេ|
    block |ឧទាហុ មូឡ្ហោស្មិ ជនិន្ទសេដ្ឋ។|
  count |២១០|
    block |ន តាយុ ខីណំ មរណញ្ច ទូរេ ន ចាបិ មូឡ្ហោ នរវីរសេដ្ឋ|
    block |តុយ្ហញ្ច បុញ្ញានិ បរិត្តកានិ យេសំ វិបាកំ ឥធ វេទយិត្ថោ។|
  count |២១១|
    block |វស ទេវានុភាវេន រាជសេដ្ឋ ទិសម្បតិ|
    block |តាវតិំសេសុ ទេវេសុ ភុញ្ជ កាមេ អមានុសេ។|
  count |២១២|
    block |យថា យាចិតកំ យានំ យថា យាចិតកំ ធនំ|
    block |ឯវំ សម្បទមេវេតំ យំ បរតោ ទានបច្ចយា។|
  count |២១៣|
    block |ន ចាហមេតមិច្ឆាមិ យំ បរតោ ទានបច្ចយា|
    block |សយំកតានិ បុញ្ញានិ តំ មេ អាវេណិកំ ធនំ។|
  count |២១៤|
    block |សោហំ គន្ត្វា មនុស្សេសុ កាហាមិ កុសលំ ពហុំ|
    block |ទានេន សមចរិយាយ សំយមេន ទមេន ច|
    block |យំ កត្វា សុខិតោ ហោតិ ន ច បច្ឆានុតប្បតិ។|
  count |២១៥|
    block |ឥមានិ តានិ ខេត្តានិ ឥមំ និក្ខំ សុកុណ្ឌលំ|
    block |ឥមា តា ហរិតានូបា ឥមា នជ្ជោ សវន្តិយោ។|
  count |២១៦|
    block |ឥមា តា បោក្ខរណី រម្មា ចក្កវាកបកូជិតា|
    block |មន្ទាលកេហិ សញ្ឆន្នា បទុមុប្បលកេហិ ច|
    block |យស្សិមានិ មមាយិំសុ កិំ នុ តេ ទិសតំ គតា។|
  count |២១៧|
    block |តានីធ ខេត្តានិ សោ ភូមិភាគោ តេយេវ អារាមវនុបចារា|
    block |តមេវ មយ្ហំ ជនតំ អបស្សតោ សុញ្ញំវ មេ នារទ ខាយតេ ទិសា។|
  count |២១៨|
    block |ទិដ្ឋា មយា វិមានានិ ឱភាសេន្តា ចតុទ្ទិសា|
    block |សម្មុខា ទេវរាជស្ស តិទសានញ្ច សម្មុខា។|
  count |២១៩|
    block |វុត្ថំ មេ ភវនំ ទិព្យំ ភុត្តា កាមា អមានុសា|
    block |តាវតិំសេសុ ទេវេសុ សព្ពកាមសមិទ្ធិសុ។|
  count |២២០|
    block |សោហំ ឯតាទិសំ ហិត្វា បុញ្ញាយម្ហិ ឥធាគតោ|
    block |ធម្មមេវ ចរិស្សាមិ នាហំ រជ្ជេន អត្ថិកោ។|
  count |២២១|
    block |អទណ្ឌាវចរំ មគ្គំ សម្មាសម្ពុទ្ធទេសិតំ|
    block |តំ មគ្គំ បដិបជ្ជិស្សំ យេន គច្ឆន្តិ សុព្ពតាតិ។|
  stand |សាធិនជាតកំ ឯកាទសមំ។|
  count |  |
  block |៤៩៥។ ទសព្រាហ្មណជាតកំ ១២|
  count |២២២|
    block |រាជា អវោច វិធុរំ ធម្មកាមោ យុធិដ្ឋិលោ|
    block |ព្រាហ្មណេ វិធុរ បរិយេស សីលវន្តេ ពហុស្សុតេ។|
  count |២២៣|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២២៤|
    block |ទុល្លភា ព្រាហ្មណា ទេវ សីលវន្តោ ពហុស្សុតា|
    block |វិរតា មេថុនា ធម្មា យេ តេ ភុញ្ជេយ្យុ ភោជនំ។|
  count |២២៥|
    block |ទស ខលុ មហារាជ យា តា ព្រាហ្មណជាតិយោ|
    block |តេសំ វិភង្គំ វិចយំ វិត្ថារេន សុណោហិ មេ។|
  count |២២៦|
    block |បសិព្ពកេ គហេត្វាន បុណ្ណេ មូលស្ស សំវុតេ|
    block |ឱសធិកាយោ គន្ថេន្តិ ន្ហាបយន្តិ ជបន្តិ ច។|
  count |២២៧|
    block |តិកិច្ឆកសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២២៨|
    block |អបេតា តេ ច ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២២៩|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៣០|
    block |កិង្កិណិកាយោ គហេត្វា ឃោសេន្តិ បុរតោបិ តេ|
    block |បេសនានិបិ គច្ឆន្តិ រថចរិយាសុ សិក្ខរេ។|
  count |២៣១|
    block |បរិចារកសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៣២|
    block |អបេតា តេ ច ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៣៣|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៣៤|
    block |កមណ្ឌលុំ គហេត្វាន វង្កទណ្ឌញ្ច ព្រាហ្មណា|
    block |បច្ចុបេស្សន្តិ រាជានោ គាមេសុ និគមេសុ ច|
    block |នាទិន្នេ វុដ្ឋហិស្សាម គាមម្ហិ វា វនម្ហិ វា។|
  count |២៣៥|
    block |និគ្គាហកសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៣៦|
    block |អបេតា តេ ច ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៣៧|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៣៨|
    block |បរូឡ្ហកច្ឆនខលោមា បង្កទន្តា រជស្សិរា|
    block |ឱកិណ្ណា រជរេណូហិ យាចកា វិចរន្តិ តេ។|
  count |២៣៩|
    block |ខាណុឃាតសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៤០|
    block |អបេតា តេ ច ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៤១|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៤២|
    block |ហរីតកំ អាមលកំ អម្ពំ ជម្ពុំ វិភីតកំ|
    block |លពុជំ ទន្តបោណានិ ពេលុវា ពទរានិ ច។|
  count |២៤៣|
    block |រាជាយតនំ ឧច្ឆុ-បុដំ ធូមនេត្តំ មធុ-អញ្ជនំ|
    block |ឧច្ចាវចានិ បណិយានិ វិបណេន្តិ ជនាធិប។|
  count |២៤៤|
    block |វាណិជកសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៤៥|
    block |អបេតា តេ ច ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៤៦|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៤៧|
    block |កសិ-វាណិជ្ជំ ការេន្តិ បោសយន្តិ អជេឡកេ|
    block |កុមារិយោ បវេច្ឆន្តិ វិវាហន្តាវហន្តិ ច។|
  count |២៤៨|
    block |សមា អម្ពដ្ឋវេស្សេហិ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៤៩|
    block |អបេតា តេ ច ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៥០|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៥១|
    block |និក្ខិត្តភិក្ខំ ភុញ្ជន្តិ គាមេស្វេកេ បុរោហិតា|
    block |ពហូ តេ បរិបុច្ឆន្តិ អណ្ឌច្ឆេទា និលញ្ឆកា។|
  count |២៥២|
    block |បសូបិ តត្ថ ហញ្ញន្តិ មហិំសា សូករា អជា|
    block |គោឃាតកសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៥៣|
    block |អបេតា តេ ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៥៤|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៥៥|
    block |អសិចម្មំ គហេត្វាន ខគ្គំ បគ្គយ្ហ ព្រាហ្មណា|
    block |វេស្សបថេសុ តិដ្ឋន្តិ សត្ថំ អព្ពាហយន្តិបិ។|
  count |២៥៦|
    block |សមា គោបនិសាទេហិ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៥៧|
    block |អបេតា តេ ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៥៨|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៥៩|
    block |អរញ្ញេ កុដិកំ កត្វា កូដានិ ការយន្តិ តេ|
    block |សសពិឡារេ ពាធេន្តិ អាគោធា មច្ឆកច្ឆបំ។|
  count |២៦០|
    block |តេ លុទ្ទកសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៦១|
    block |អបេតា តេ ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៦២|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៦៣|
    block |អញ្ញេ ធនស្ស កាមា ហិ ហេដ្ឋាមញ្ចេ បសក្កិតា|
    block |រាជានោ ឧបរិ ន្ហាយន្តិ សោមយាគេ ឧបដ្ឋិតេ។|
  count |២៦៤|
    block |មលមជ្ជកសមា រាជ តេបិ វុច្ចន្តិ ព្រាហ្មណា|
    block |អក្ខាតា តេ មហារាជ តាទិសេ និបតាមសេ។|
  count |២៦៥|
    block |អបេតា តេ ព្រហ្មញ្ញា|
    block |ឥតិ រាជា កោរព្យោ|
    block |ន តេ វុច្ចន្តិ ព្រាហ្មណា|
    block |អញ្ញេ វិធុរ បរិយេស សីលវន្តេ ពហុស្សុតេ។|
  count |២៦៦|
    block |វិរតេ មេថុនា ធម្មា យេ មេ ភុញ្ជេយ្យុ ភោជនំ|
    block |ទក្ខិណំ សម្ម ទស្សាម យត្ថ ទិន្នំ មហប្ផលំ។|
  count |២៦៧|
    block |អត្ថិ ខោ ព្រាហ្មណា ទេវ សីលវន្តោ ពហុស្សុតា|
    block |វិរតា មេថុនា ធម្មា យេ តេ ភុញ្ជេយ្យុ ភោជនំ។|
  count |២៦៨|
    block |ឯកញ្ច ភត្តំ ភុញ្ជន្តិ ន ច មជ្ជំ បិវន្តិ តេ|
    block |អក្ខាតា តេ មហារាជ តាទិសេ និបតាមសេ។|
  count |២៦៩|
    block |ឯតេ ខោ ព្រាហ្មណា វិធុរ សីលវន្តោ ពហុស្សុតា|
    block |ឯតេ វិធុរ បរិយេស ខិប្បញ្ច នេ និមន្តយាតិ។|
  stand |ទសព្រាហ្មណជាតកំ ទ្វាទសមំ។|
  count |  |
  block |៤៩៦។ ភិក្ខាបរម្បរជាតកំ ១៣|
  count |២៧០|
    block |សុខុមាលរូបំ ទិស្វា រដ្ឋា វិវនមាគតំ|
    block |កូដាគារវរូបេតំ មហាសយនមុបាសិតំ។|
  count |២៧១|
    block |តស្ស តេ បេមកេនាហំ អទាសិំ វឌ្ឍមោទនំ|
    block |សាលីនំ វិចិតំ ភត្តំ សុចិំ មំសូបសេចនំ។|
  count |២៧២|
    block |តំ ត្វំ ភត្តំ បដិគ្គយ្ហ ព្រាហ្មណស្ស អទាសយិ|
    block |អត្តានំ អនសិត្វាន កោយំ ធម្មោ នមត្ថុ តេ។|
  count |២៧៣|
    block |អាចរិយោ ព្រាហ្មណោ មយ្ហំ កិច្ចាកិច្ចេសុ ព្យាវដោ|
    block |គរុ ច អាមន្តនីយោ ច ទាតុមរហាមិ ភោជនំ។|
  count |២៧៤|
    block |ព្រាហ្មណំ ទានិ បុច្ឆាមិ គោតមំ រាជបូជិតំ|
    block |រាជា តេ ភត្តំ បាទាសិ សុចិំ មំសូបសេចនំ។|
  count |២៧៥|
    block |តំ ត្វំ ភត្តំ បដិគ្គយ្ហ ឥសិស្ស ភោជនំ អទា|
    block |អខេត្តញ្ញូសិ ទានស្ស កោយំ ធម្មោ នមត្ថុ តេ។|
  count |២៧៦|
    block |ភរាមិ បុត្ត ទារេ ច ឃរេសុ គធិតោ អហំ|
    block |ភុញ្ជេ មានុសកេ កាមេ អនុសាសាមិ រាជិនោ។|
  count |២៧៧|
    block |អារញ្ញិកស្ស ឥសិនោ ចិររត្តំ តបស្សិនោ|
    block |វុឌ្ឍស្ស ភាវិតត្តស្ស ទាតុមរហាមិ ភោជនំ។|
  count |២៧៨|
    block |ឥសិញ្ច ទានិ បុច្ឆាមិ កិសំ ធមនិសន្ថតំ|
    block |បរូឡ្ហកច្ឆនខលោមំ បង្កទន្តំ រជស្សិរំ។|
  count |២៧៩|
    block |ឯកោ អរញ្ញេ វិហរសិ នាវកង្ខសិ ជីវិតំ|
    block |ភិក្ខុ កេន តយា សេយ្យោ យស្ស ត្វំ ភោជនំ អទា។|
  count |២៨០|
    block |ខណន្តាលុកលម្ពានិ ពិលាលិតក្កលានិ ច|
    block |ធុនំ សាមាកនីវារំ សង្ឃារិយំ បសារិយំ។|
  count |២៨១|
    block |សាកំ ភិសំ មធុំ មំសំ ពទរាមលកានិ ច|
    block |តានិ អាហរិត្វា ភុញ្ជាមិ អត្ថិ មេ សោ បរិគ្គហោ។|
  count |២៨២|
    block |បចន្តោ អបចន្តស្ស អមមស្ស សកិញ្ចនោ|
    block |អនាទានស្ស សាទានោ ទាតុមរហាមិ ភោជនំ។|
  count |២៨៣|
    block |ភិក្ខុញ្ច ទានិ បុច្ឆាមិ តុណ្ហីមាសីន សុព្ពតំ|
    block |ឥសិ តេ ភត្តំ បាទាសិ សុចិំ មំសូបសេចនំ។|
  count |២៨៤|
    block |តំ ត្វំ ភត្តំ បដិគ្គយ្ហ តុណ្ហី ភុញ្ជសិ ឯកកោ|
    block |នាញ្ញំ កញ្ចិ និមន្តេសិ កោយំ ធម្មោ នមត្ថុ តេ។|
  count |២៨៥|
    block |ន បចាមិ ន បាចេមិ ន ឆិន្ទាមិ ន ឆេទយេ|
    block |តំ មំ អកិញ្ចនំ ញត្វា សព្ពបាបេហិ អារតំ។|
  count |២៨៦|
    block |វាមេន ភិក្ខមាទាយ ទក្ខិណេន កមណ្ឌលុំ|
    block |ឥសិ មេ ភត្តំ បាទាសិ សុចិំ មំសូបសេចនំ។|
  count |២៨៧|
    block |ឯតេ ហិ ទាតុមរហន្តិ សមមា សបរិគ្គហា|
    block |បច្ចនីកមហំ មញ្ញេ យោ ទាតារំ និមន្តយេ។|
  count |២៨៨|
    block |អត្ថាយ វត មេ អជ្ជ ឥធាគច្ឆិ រថេសភោ|
    block |សោហំ អជ្ជ បជានាមិ យត្ថ ទិន្នំ មហប្ផលំ។|
  count |២៨៩|
    block |រដ្ឋេសុ គិទ្ធា រាជានោ កិច្ចាកិច្ចេសុ ព្រាហ្មណា|
    block |ឥសី មូលផលេ គិទ្ធា វិប្បមុត្តា ច ភិក្ខវោតិ។|
    block |សុវ កិន្នរ មុក្ក ខរាជិនសោ ភិសជាត មហេសិ កបោតវរោ|
    block |អថ មោរ សតច្ឆក វាណិជកោ អថ រាជ សព្រាហ្មណ ភិក្ខបរន្តិ។|
  stand |ភិក្ខាបរម្បរជាតកំ តេរសមំ។|
  block |តស្សុទ្ទានំ|
  stand |បកិណ្ណកនិបាតំ និដ្ឋិតំ។|
