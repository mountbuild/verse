block |១៦។ តិំសនិបាតោ|
  count |  |
  block |៥១១។ កិំឆន្ទជាតកំ ១|
  count |១|
    block |កិំឆន្ទោ កិមធិប្បាយោ ឯកោ សម្មសិ ឃម្មនិ|
    block |កិំ បត្ថយានោ កិំ ឯសំ កេន អត្ថេន ព្រាហ្មណ។|
  count |២|
    block |យថា មហា វារិធរោ កុម្ភោ សុបរិណាហវា|
    block |តថូបមំ អម្ពបក្កំ វណ្ណគន្ធរសុត្តមំ។|
  count |៣|
    block |តំ វុយ្ហមានំ សោតេន ទិស្វានាមលមជ្ឈិមេ|
    block |បាណីហិ នំ គហេត្វាន អគ្យាយតនមាហរិំ។|
  count |៤|
    block |តតោ កទលិបត្តេសុ និក្ខិបិត្វា សយំ អហំ|
    block |សត្ថេន នំ វិកប្បេត្វា ខុប្បិបាសំ អហាសិ មេ។|
  count |៥|
    block |សោហំ អបេតទរថោ ព្យន្តីភូតោ ទុខក្ខមោ|
    block |អស្សាទំ នាធិគច្ឆាមិ ផលេស្វញ្ញេសុ កេសុចិ។|
  count |៦|
    block |សោសេត្វា នូន មរណំ តំ មមំ អាវហិស្សតិ|
    block |អម្ពំ យស្ស ផលំ សាទុ មធុរគ្គំ មនោរមំ|
    block |យមុទ្ធរិំ វុយ្ហមានំ ឧទធិស្មា មហណ្ណវេ។|
  count |៧|
    block |អក្ខាតំ តេ មយា សព្ពំ យស្មា ឧបវសាមហំ|
    block |រម្មំ បតិ និសិន្នោស្មិ បុថុលោមាយុតា បុថុ។|
  count |៨|
    block |ត្វញ្ច ខោ មេវ អក្ខាហិ អត្តានមបលាយិនិ|
    block |កា វា ត្វមសិ កល្យាណិ កិស្ស វា ត្វំ សុមជ្ឈិមេ។|
  count |៩|
    block |រុប្បបដ្ដបលិមដ្ឋីវ ព្យគ្ឃីវ គិរិសានុជា|
    block |យា សន្តិ នារិយោ ទេវេសុ ទេវានំ បរិចារិកា។|
  count |១០|
    block |យា ច មនុស្សលោកស្មិំ រូបេនាន្វាគតិត្ថិយោ|
    block |រូបេន តេ សទិសី នត្ថិ ទេវេសុ គន្ធព្ពមនុស្សលោកេ|
    block |បុដ្ឋាសិ មេ ចារុបុព្ពង្គិ ព្រូហិ នាមញ្ច ពន្ធវេ។|
  count |១១|
    block |យំ ត្វំ បតិ និសិន្នោសិ រម្មំ ព្រាហ្មណ កោសិកិំ|
    block |សាហំ ភុសាលយា វុត្ថា វរវារិវហោឃសា។|
  count |១២|
    block |នានាទុមគណាកិណ្ណា ពហុកា គិរិកន្ទរា|
    block |មមេវ បមុខា ហោន្តិ អភិសន្ទន្តិ បាវុសេ។|
  count |១៣|
    block |អថោ ពហូ វនតោទា នីលវារិវហិន្ធរា|
    block |ពហុកា នាគវិត្តោទា អភិសន្ទន្តិ វារិនា។|
  count |១៤|
    block |តា អម្ពជម្ពុលពុជា នីបា តាលា ចុទុម្ពរា|
    block |ពហូនិ ផលជាតានិ អាវហន្តិ អភិណ្ហសោ។|
  count |១៥|
    block |យំ កិញ្ចិ ឧភតោ តីរេ ផលំ បតតិ អម្ពុនិ|
    block |អសំសយំ តំ សោតស្ស ផលំ ហោតិ វសានុគំ។|
  count |១៦|
    block |ឯតទញ្ញាយ មេធាវិ បុថុបញ្ញ សុណោហិ មេ|
    block |មា រោចយ មភិសង្គំ បដិសេធ ជនាធិប។|
  count |១៧|
    block |ន វាហំ វឌ្ឍវំ មញ្ញេ យំ ត្វំ រដ្ឋាភិវឌ្ឍន|
    block |អាចេយ្យមានោ រាជិសិ មរណំ អភិកង្ខសិ។|
  count |១៨|
    block |តស្ស ជានន្តិ បិតរោ គន្ធព្ពា ច សទេវកា|
    block |យេ ចាបិ ឥសយោ លោកេ សញ្ញតត្តា តបស្សិនោ|
    block |អសំសយំ តេបិ ជានន្តិ បដ្ឋភូតា យសស្សិនោ។|
  count |១៩|
    block |ឯវំ វិទិត្វា វិទូ សព្ពធម្មំ វិទ្ធំសនំ ចវនំ ជីវិតស្ស|
    block |ន ចីយតី តស្ស នរស្ស បាបំ សចេ ន ចេតេតិ វធាយ តស្ស។|
  count |២០|
    block |ឥសិបូគសមញ្ញាតេ ឯវំ លោក្យា វិទិតា សតិ|
    block |អនរិយបរិសម្ភាសេ បាបកម្មំ ជិគីសសិ។|
  count |២១|
    block |សចេ អហំ មរិស្សាមិ តីរេ តេ បុថុសុស្សោណិ|
    block |អសំសយំ តំ អសិលោកោ មយិ បេតេ អាគមិស្សតិ។|
  count |២២|
    block |តស្មា ហិ បាបកំ កម្មំ រក្ខស្សេវ សុមជ្ឈិមេ|
    block |មា តំ សព្ពោ ជនោ បច្ឆា បកុដ្ឋាយិ មយិ មតេ។|
  count |២៣|
    block |អញ្ញាតមេតំ អវិសយ្ហសាហិ អត្តានមម្ពញ្ច ទទាមិ តេ តំ|
    block |សោ ទុច្ចជេ កាមគុណេ បហាយ សន្តិញ្ច ធម្មញ្ច អធិដ្ឋិតោសិ។|
  count |២៤|
    block |យោ ហិត្វា បុព្ពសញ្ញោគំ បច្ឆា សំយោជនេ ឋិតោ|
    block |អធម្មញ្ចេវ ចរតិ បាបញ្ចស្ស បវឌ្ឍតិ។|
  count |២៥|
    block |ឯហិ តំ បាបយិស្សាមិ កាមំ អប្បោស្សុកោ ភវ|
    block |ឧបានយាមិ សីតស្មិំ វិហរាហិ អនុស្សុកោ។|
  count |២៦|
    block |តំ បុប្ផរសមត្តេភិ វក្កង្គេហិ អរិន្ទម|
    block |កោញ្ចា មយូរា ទិវិយា កោលដ្ឋិមធុសាឡិកា|
    block |កូជិតា ហំសបូគេហិ កោកិលេត្ថ បពោធរេ។|
  count |២៧|
    block |អម្ពេត្ថ វិប្បសាខគ្គា បលាលខលសន្និភា|
    block |កោសម្ពសឡលា នីបា បក្កតាលវិលម្ពិនោ។|
  count |២៨|
    block |មាលី តិរិដី កាយូរី អង្គទី ចន្ទនុស្សទោ|
    block |រត្តិំ ត្វំ បរិចារេសិ ទិវា វេទេសិ វេទនំ។|
  count |២៩|
    block |សោឡសិត្ថិសហស្សានិ យា តេមា បរិចារិកា|
    block |ឯវំ មហានុភាវោសិ អព្ភុតោ លោមហំសនោ។|
  count |៣០|
    block |កិំ កម្មមករី បុព្ពេ បាបំ អត្តទុខាវហំ|
    block |យំ ករិត្វា មនុស្សេសុ បិដ្ឋិមំសានិ ខាទសិ។|
  count |៣១|
    block |អជ្ឈេនានិ បដិគ្គយ្ហ កាមេសុ គធិតោ អហំ|
    block |អចរិំ ទីឃមទ្ធានំ បរេសំ អហិតាយហំ។|
  count |៣២|
    block |យោ បិដ្ឋិមំសិកោ ហោតិ ឯវំ ឧក្កច្ច ខាទតិ|
    block |យថាហំ អជ្ជ ខាទាមិ បិដ្ឋិមំសានិ អត្តនោតិ។|
  stand |កិំឆន្ទជាតកំ បឋមំ។|
  count |  |
  block |៥១២។ កុម្ភជាតកំ ២|
  count |៣៣|
    block |កោ បាតុរាសី តិទិវា នភម្ហិ ឱភាសយំ សំវរិំ ចន្ទិមាវ|
    block |គត្តេហិ តេ រស្មិយោ និច្ឆរន្តិ សតេរតា វិជ្ជុរិវន្តលិក្ខេ។|
  count |៣៤|
    block |សោ ឆិន្នវាតំ កមសី អឃម្ហិ វេហាយសំ គច្ឆសិ តិដ្ឋសី ច|
    block |ឥទ្ធី នុ តេ វត្ថុកតា សុភាវិតា អនទ្ធគូនំ អបិ ទេវតានំ។|
  count |៣៥|
    block |វេហាយសំ គម្មមាគម្ម តិដ្ឋសិ កុម្ភំ កិណាថាតិ យមេតមត្ថំ|
    block |កោ វា តុវំ កិស្ស វា តាយ កុម្ភោ អក្ខាហិ មេ ព្រាហ្មណ ឯតមត្ថំ។|
  count |៣៦|
    block |ន សប្បិកុម្ភោ នបិ តេលកុម្ភោ ន ផាណិតស្ស ន មធុស្ស កុម្ភោ|
    block |កុម្ភស្ស វជ្ជានិ អនប្បកានិ ទោសេ ពហូ កុម្ភគតេ សុណាថ។|
  count |៣៧|
    block |គឡេយ្យ យំ បិត្វា បតេ បបាតំ សោព្ភំ គុហំ ចន្ទនិយោឡិគល្លំ|
    block |ពហុម្បិ ភុញ្ជេយ្យ អភោជនេយ្យំ តស្សា បុណ្ណំ កុម្ភមិមំ កិណាថ។|
  count |៣៨|
    block |យំ បិត្វា ចិត្តស្មិមនេសមានោ អាហិណ្ឌតី គោរិវ ភក្ខសារី|
    block |អនាថមានោ ឧបគាយតិ នច្ចតិ ច តស្សា បុណ្ណំ កុម្ភមិមំ កិណាថ។|
  count |៣៩|
    block |យំ វេ បិវិត្វា អចេលោវ នគ្គោ ចរេយ្យ គាមេ វិសិខន្តរានិ|
    block |សម្មូឡ្ហចិត្តោ អតិវេលសាយី តស្សា បុណ្ណំ កុម្ភមិមំ កិណាថ។|
  count |៤០|
    block |យំ បិត្វា ឧដ្ឋាយ បវេធមានោ សីសញ្ច ពាហុញ្ច បចាលយន្តោ|
    block |សោ នច្ចតី ទារុកដល្លកោវ តស្សា បុណ្ណំ កុម្ភមិមំ កិណាថ។|
  count |៤១|
    block |យំ វេ បិវិត្វា អគ្គិទឌ្ឍា សយន្តិ អថោ សិគាលេហិបិ ខាទិតាសេ|
    block |ពន្ធំ វធំ ភោគជានិញ្ចុបេន្តិ តស្សា បុណ្ណំ កុម្ភមិមំ កិណាថ។|
  count |៤២|
    block |យំ បិត្វា ភាសេយ្យ អាភាសនេយ្យំ សភាយមាសីនោ អបេតវត្ថោ|
    block |សម្មក្ខិតោ វន្តគតោ ព្យសន្នោ តស្សា បុណ្ណំ កុម្ភមិមំ កិណាថ។|
  count |៤៣|
    block |យំ វេ បិវិត្វា ឧក្កដ្ឋោ អាវិលក្ខោ មមេវ សព្ពា បថវីតិ មញ្ញេ|
    block |ន មេ សមោ ចាតុរន្តោបិ រាជា តស្សា បុណ្ណំ កុម្ភមិមំ កិណាថ។|
  count |៤៤|
    block |មានាតិមានា កលហានិ បេសុណី ទុព្ពណ្ណិនី នគ្គយិនី បលាយិនី|
    block |ចោរាន ធុត្តាន គតី និកេតោ តស្សា បុណ្ណំ កុម្ភមិមំ កិណាថ។|
  count |៤៥|
    block |ឥទ្ធានិ ផីតានិ កុលានិ អស្សុ អនេកសាហស្សធនានិ លោកេ|
    block |ឧច្ឆិន្នទាយជ្ជកតានិមាយ តស្សា បុណ្ណំ កុម្ភមិមំ កិណាថ។|
  count |៤៦|
    block |ធញ្ញំ ធនំ រជតំ ជាតរូបំ ខេត្តំ គវំ យត្ថ វិនាសយន្តិ|
    block |ឧច្ឆេទនី វិត្តវតំ កុលានំ តស្សា បុណ្ណំ កុម្ភមិមំ កិណាថ។|
  count |៤៧|
    block |យំ វេ បិត្វា ទិត្តរូបោវ បោសោ អក្កោសតិ មាតរំ បិតរញ្ច|
    block |សស្សុម្បិ គណ្ហេយ្យ អថោបិ សុណ្ហំ តស្សា បុណ្ណំ កុម្ភមិមំ កិណាថ។|
  count |៤៨|
    block |យំ វេ បិត្វា ទិត្តរូបាវ នារី អក្កោសតិ សសុរំ សាមិកញ្ច|
    block |ទាសម្បិ គណ្ហេ បរិចារកម្បិ តស្សា បុណ្ណំ កុម្ភមិមំ កិណាថ។|
  count |៤៩|
    block |យំ វេ បិវិត្វាន ហនេយ្យ បោសោ ធម្មេ ឋិតំ សមណំ ព្រាហ្មណំ វា|
    block |គច្ឆេ អបាយម្បិ តតោនិទានំ តស្សា បុណ្ណំ កុម្ភមិមំ កិណាថ។|
  count |៥០|
    block |យំ វេ បិវិត្វា ទុច្ចរិតំ ចរន្តិ កាយេន វាចាយ ច ចេតសា ច|
    block |និរយំ វជន្តិ ទុច្ចរិតំ ចរិត្វា តស្សា បុណ្ណំ កុម្ភមិមំ កិណាថ។|
  count |៥១|
    block |យំ យាចមានា ន លភន្តិ បុព្ពេ ពហុំ ហិរញ្ញម្បិ បរិច្ចជន្តា|
    block |សោ តំ បិវិត្វា អលិកំ ភណាតិ តស្សា បុណ្ណំ កុម្ភមិមំ កិណាថ។|
  count |៥២|
    block |យំ វេ បិត្វា បេសនេ បេសិយន្តោ អច្ចាយិកេ ករណីយម្ហិ ជាតេ|
    block |អត្ថម្បិ សោ នប្បជានាតិ វុត្តោ តស្សា បុណ្ណំ កុម្ភមិមំ កិណាថ។|
  count |៥៣|
    block |ហិរីមនាបិ អហិរីកភាវំ បាតុំ ករោន្តិ មទនាយ មត្តា|
    block |ធីរាបិ សន្តា ពហុកំ ភណន្តិ តស្សា បុណ្ណំ កុម្ភមិមំ កិណាថ។|
  count |៥៤|
    block |យំ វេ បិត្វា ឯកថូបា សយន្តិ អនាសកា ថណ្ឌិលទុក្ខសេយ្យំ|
    block |ទុព្ពណ្ណិយំ អាយសក្យញ្ចុបេន្តិ តស្សា បុណ្ណំ កុម្ភមិមំ កិណាថ។|
  count |៥៥|
    block |យំ វេ បិត្វា បត្តខន្ធា សយន្តិ គាវោ កុដហតាវ ន ហិ វារុណិយា|
    block |វេគោ នរេន សុសហោរិវ តស្សា បុណ្ណំ កុម្ភមិមំ កិណាថ។|
  count |៥៦|
    block |យំ មនុស្សា វិវជ្ជេន្តិ សប្បំ ឃោរវិសំ មិវ|
    block |តំ លោកេ វិសសមានំ កោ នរោ បាតុមរហតិ។|
  count |៥៧|
    block |យំ វេ បិត្វា អន្ធកវេណ្ឌបុត្តា សមុទ្ទតីរេ បរិចារយន្តា|
    block |ឧបក្កមុំ មុសលេហញ្ញមញ្ញំ តស្សា បុណ្ណំ កុម្ភមិមំ កិណាថ។|
  count |៥៨|
    block |យំ វេ បិត្វា បុព្ពទេវា បមត្តា តិទិវា ចុតា សស្សតិយា សមាយ|
    block |តំ តាទិសំ មជ្ជមិមំ និរត្ថកំ ជានំ មហារាជ កថំ បិវេយ្យ។|
  count |៥៩|
    block |នយិមស្មិំ កុម្ភស្មិំ ទធិ វា មធុ វា ឯវំ អភិញ្ញាយ កិណាហិ រាជ|
    block |ឯវញ្ហិមំ កុម្ភគតា មយា តេ អក្ខាតរូបំ តវ សព្ពមិត្ត។|
  count |៦០|
    block |ន មេ បិតា វា អថវាបិ មាតា ឯតាទិសា យាទិសកោ តុវំសិ|
    block |ហិតានុកម្បី បរមត្ថកាមោ សោហំ ករិស្សំ វចនំ តវជ្ជ។|
  count |៦១|
    block |ទទាមិ តេ គាមវរានិ បញ្ច ទាសីសតំ សត្ត គវំ សតានិ|
    block |អាជញ្ញយុត្តេ ច រថេ ទស ឥមេ អាចរិយោ ហោសិ មមត្ថកាមោ។|
  count |៦២|
    block |តវេវ ទាសីសតមត្ថុ រាជ គាមា ច គាវោ ច តវេវ ហោន្តុ|
    block |អាជញ្ញយុត្តា ច រថា តវេវ សក្កោហមស្មី តិទសានមិន្ទោ។|
  count |៦៣|
    block |មំសោទនំ សប្បិបាយាសំ ភុញ្ជ ខាទស្សុ ច ត្វំ មធុមាសបូវេ|
    block |ឯវំ តុវំ ធម្មរតោ ជនិន្ទ អនិន្ទិតោ សគ្គមុបេហិ ឋានន្តិ។|
  stand |កុម្ភជាតកំ ទុតិយំ។|
  count |  |
  block |៥១៣។ ជយទ្ទិសជាតកំ ៣|
  count |៦៤|
    block |ចិរស្សំ វត មេ ឧទបាទិ អជ្ជ ភក្ខោ មហា សត្តមិភត្តកាលេ|
    block |កុតោសិ កោ វាសិ តទិង្ឃ ព្រូហិ អាចិក្ខ ជាតិំ វិទិតោ យថាសិ។|
  count |៦៥|
    block |បញ្ចាលរាជា មិគវំ បវិដ្ឋោ ជយទ្ទិសោ នាម យទិស្សុតោ តេ|
    block |ចរាមិ កច្ឆានិ វនានិ ចាហំ បសទំ ឥមំ ខាទ មមជ្ជ មុញ្ច។|
  count |៦៦|
    block |សេនេវ ត្វំ បណសិ សស្សមានោ មមេស ភក្ខោ បសទោ យំ វទេសិ|
    block |តំ ខាទិយាន បសទំ ជិឃញ្ញំ ខាទិស្សំ បច្ឆា ន វិលាបកាលោ។|
  count |៦៧|
    block |ន ចត្ថិ មោក្ខោ មម និក្កយេន គន្ត្វាន បច្ចាគមនាយ បណ្ហេ|
    block |តំ សង្ករំ ព្រាហ្មណស្សប្បទាយ សច្ចានុរក្ខី បុនរាវជិស្សំ។|
  count |៦៨|
    block |កិំ កម្មជាតំ អនុតប្បតេ ត្វំ បត្តំ សមីបំ មរណស្ស រាជ|
    block |អាចិក្ខ មេ តំ អបិ សក្កុណេមុ អនុជានិតុំ អាគមនាយ បណ្ហេ។|
  count |៦៩|
    block |កតា មយា ព្រាហ្មណស្ស ធនាសា តំ សង្ករំ បដិមុក្កំ ន មុត្តំ|
    block |តំ សង្ករំ ព្រាហ្មណស្សប្បទាយ សច្ចានុរក្ខី បុនរាវជិស្សំ។|
  count |៧០|
    block |យា តេ កតា ព្រាហ្មណស្ស ធនាសា តំ សង្ករំ បដិមុក្កំ ន មុត្តំ|
    block |តំ សង្ករំ ព្រាហ្មណស្សប្បទាយ សច្ចានុរក្ខី បុនរាវជស្សុ។|
  count |៧១|
    block |មុត្តោ ច សោ បោរិសាទស្ស ហត្ថា គន្ត្វា សកំ មន្ទិរំ កាមកាមី|
    block |តំ សង្ករំ ព្រាហ្មណស្សប្បទាយ អាមន្តយី បុត្តមលីនសត្តំ។|
  count |៧២|
    block |អជ្ជេវ រជ្ជំ អភិសិញ្ចយស្សុ ធម្មំ ចរ សេសុ បរេសុ ចាបិ|
    block |អធម្មការោ ច តេ មាហុ រដ្ឋេ គច្ឆាមហំ បោរិសាទស្ស ញត្តេ។|
  count |៧៣|
    block |កិំ កម្ម កុព្ពំ តវ ទេវ បាវ នារាធយី តំ តទិច្ឆាមិ សោតុំ|
    block |យមជ្ជ រជ្ជម្ហិ ឧទស្សយេ តុវំ រជ្ជម្បិ និច្ឆេយ្យំ តយា វិនាហំ។|
  count |៧៤|
    block |ន កម្មុនា វា វចសា វ តាត អបរាធិតោហំ តុវិយំ សរាមិ|
    block |សន្ធិញ្ច កត្វា បុរិសាទកេន សច្ចានុរក្ខី បុនាហំ គមិស្សំ។|
  count |៧៥|
    block |អហំ គមិស្សាមិ ឥធេវ ហោហិ នត្ថិ តតោ ជីវតោ វិប្បមោក្ខោ|
    block |សចេ តុវំ គច្ឆសិយេវ រាជ អហម្បិ គច្ឆាមិ ឧភោ ន ហោម។|
  count |៧៦|
    block |អទ្ធា ហិ តាត សតានេស ធម្មោ មរណា ច មេ ទុក្ខតរំ តទស្ស|
    block |កម្មាសបាទោ តំ យទា បចិត្វា បសយ្ហ ខាទេ ភិទា រុក្ខសូលេ។|
  count |៧៧|
    block |បាណេន តេ បាណមហំ និមិស្សំ មា ត្វំ អគា បោរិសាទស្ស ញត្តេ|
    block |ឯតញ្ច តេ បាណមហំ និមិស្សំ តស្មា មតំ ជីវិតស្ស វណ្ណេមិ។|
  count |៧៨|
    block |តតោ ហវេ ធិតិមា រាជបុត្តោ វន្ទិត្វា មាតុ ច បិតុ ច បាទេ|
    block |ទុខិនិស្ស មាតា និបតា បថព្យា បិតាស្ស បគ្គយ្ហ ភុជានិ កន្ទតិ។|
  count |៧៩|
    block |តំ គច្ឆន្តំ តាវ បិតា វិទិត្វា បរម្មុខោ វន្ទតិ បញ្ជលីកោ|
    block |សោមោ ច រាជា វរុណោ ច រាជា បជាបតី ចន្ទិមា សូរិយោ ច|
    block |ឯតេហិ គុត្តោ បុរិសាទកម្ហា អនុញ្ញាតោ សោត្ថិ បច្ចេហិ តាត។|
  count |៨០|
    block |យំ ទណ្ឌកិរញ្ញោ គតស្ស មាតា រាមស្សកាសិ សោត្ថានំ សុគុត្តា|
    block |តំ តេ អហំ សោត្ថានំ ករោមិ ឯតេន សច្ចេន សរន្តុ ទេវា|
    block |អនុញ្ញាតោ សោត្ថិ បច្ចេហិ បុត្ត។|
  count |៨១|
    block |អាវី រហោ វាបី មនោបទោសំ នាហំ សរេ ជាតុ មលីនសត្តេ|
    block |ឯតេន សច្ចេន សរន្តុ ទេវា អនុញ្ញាតោ សោត្ថិ បច្ចេហិ ភាតិក។|
  count |៨២|
    block |យស្មា ច មេ អនធិមនោសិ សាមិ ន ចាបិ មេ មនសា អប្បិយោសិ|
    block |ឯតេន សច្ចេន សរន្តុ ទេវា អនុញ្ញាតោ សោត្ថិ បច្ចេហិ សាមិ។|
  count |៨៣|
    block |ព្រហា ឧជូ ចារុមុខោ កុតោសិ ន មំ បជានាសិ វនេ វសន្តំ|
    block |លុទ្ទំ មំ ញត្វា បុរិសាទកោតិ កោ សោត្ថិ មាជានមិធាវជេយ្យ។|
  count |៨៤|
    block |ជានាមិ លុទ្ទ បុរិសាទកោ ត្វំ ន តំ ន ជានាមិ វនេ វសន្តំ|
    block |អហញ្ច បុត្តោស្មិ ជយទ្ទិសស្ស មមជ្ជ ខាទ បិតុនោ បមោក្ខា។|
  count |៨៥|
    block |ជានាមិ បុត្តោតិ ជយទ្ទិសស្ស តថា ហិ វោ មុខវណ្ណោ ឧភិន្នំ|
    block |សុទុក្ករញ្ញេវ កតំ តវេទំ យោ មត្តុមិច្ឆេ បិតុនោ បមោក្ខា។|
  count |៨៦|
    block |ន ទុក្ករំ កិញ្ចិ មហេត្ថ មញ្ញេ យោ មត្តុមិច្ឆេ បិតុនោ បមោក្ខា|
    block |មាតុ ច ហេតុ បរលោក គន្ត្វា សុខេន សគ្គេន ច សម្បយុត្តោ។|
  count |៨៧|
    block |អហញ្ច ខោ អត្តនោ បាបកិរិយំ អាវី រហោ វាបិ សរេ ន ជាតុ|
    block |សង្ខាតជាតីមរណោហមស្មិ យថេវ មេ ឥធ តថា បរត្ថ។|
  count |៨៨|
    block |ខាទជ្ជ មំ ទានិ មហានុភាវ ករស្សុ កិច្ចានិ ឥមំ សរីរំ|
    block |រុក្ខស្ស វា តេ បបតាមិ អគ្គា ឆាទយមានោ មយ្ហំ ត្វមទេសិ មំសំ។|
  count |៨៩|
    block |ឥទញ្ច តេ រុច្ចតិ រាជបុត្ត ចជេសិ បាណំ បិតុនោ បមោក្ខា|
    block |តស្មា ហិ សោ ត្វំ តរមានរូបោ សម្ភញ្ជ កដ្ឋានិ ជលេហិ អគ្គិំ។|
  count |៩០|
    block |តតោ ហវេ ធិតិមា រាជបុត្តោ ទារុំ សមាហត្វា មហន្តមគ្គិំ|
    block |សន្ទីបយិត្វា បដិវេទយិត្ថ អាទីបិតោ ទានិ មហាយមគ្គិ។|
  count |៩១|
    block |ខាទជ្ជ មំ ទានិ បសយ្ហការី កិំ មំ មុហុំ បេក្ខសិ ហដ្ឋលោមោ|
    block |តថា តថា តុយ្ហមហំ ករោមិ យថា យថា មំ ឆាទយមានោ អទេសិ។|
  count |៩២|
    block |កោ តាទិសំ អរហតិ ខាទិតាយេ ធម្មេ ឋិតំ សច្ចវាទិំ វទញ្ញុំ|
    block |មុទ្ធាបិ តស្ស វិផលេយ្យ សត្តធា យោ តាទិសំ សច្ចវាទិំ អទេយ្យ។|
  count |៩៣|
    block |ឥទញ្ហិ សោ ព្រាហ្មណំ មញ្ញមានោ សសោ អវាសេសិ សកេ សរីរេ|
    block |តេនេវ សោ ចន្ទិមា ទេវបុត្តោ សសត្ថុតោ កាមទុហជ្ជ យក្ខ។|
  count |៩៤|
    block |ចន្ទោ យថា រាហុមុខា បមុត្តោ វិរោចតេ បន្នរសេវ ភាណុមា|
    block |ឯវំ តុវំ បោរិសាទា បមុត្តោ វិរោច កបិលេ មហានុភាវ|
    block |អាមោទយំ បិតរំ មាតរញ្ច សព្ពោ ច តេ នន្ទតុ ញាតិបក្ខោ។|
  count |៩៥|
    block |តតោ ហវេ ធិតិមា រាជបុត្តោ កតញ្ជលី បរិយាយ បោរិសាទំ|
    block |អនុញ្ញាតោ សោត្ថិ សុខី អរោគោ បច្ចាគមា កបិលមលីនសត្តា។|
  count |៩៦|
    block |តំ នេគមា ជានបទា ច សព្ពេ ហត្ថារោហា រថិកា បត្តិកា ច|
    block |នមស្សមានា បញ្ជលិកា ឧបាគមុំ នមត្ថុ តេ ទុក្ករការកោសីតិ។|
  stand |ជយទ្ទិសជាតកំ តតិយំ។|
  count |  |
  block |៥១៤។ ឆទ្ទន្តជាតកំ ៤|
  count |៩៧|
    block |កិំ នុ សោចសិនុច្ចង្គិ បណ្ឌូសិ វរវណ្ណិនិ|
    block |មិលាយសិ វិសាលក្ខិ មាលាវ បរិមទ្ទិតា។|
  count |៩៨|
    block |ទោហឡោ មេ មហារាជ សុបិនន្តេនុបជ្ឈគា|
    block |ន សោ សុលភរូបោវ យាទិសោ មម ទោហឡោ។|
  count |៩៩|
    block |យេ កេចិ មានុសា កាមា ឥធ លោកស្មិ នន្ទនេ|
    block |សព្ពេ តេ បចុរា មយ្ហំ អហំ តេ ទម្មិ ទោហឡំ។|
  count |១០០|
    block |លុទ្ទា ទេវ សមាយន្តុ យេ កេចិ វិជិតេ តវ|
    block |ឯតេសំ អហមក្ខិស្សំ យាទិសោ មម ទោហឡោ។|
  count |១០១|
    block |ឥមេ តេ លុទ្ទកា ទេវិ កតហត្ថា វិសារទា|
    block |វនញ្ញូ ច មិគញ្ញូ ច មមត្ថេ ចត្តជីវិតា។|
  count |១០២|
    block |លុទ្ទបុត្តា និសាមេថ យាវន្តេត្ថ សមាគតា|
    block |ឆព្ពិសាណំ គជំ សេតំ អទ្ទសំ សុបិនេ អហំ|
    block |តស្ស ទន្តេហិ មេ អត្ថោ អលាភេ នត្ថិ ជីវិតំ។|
  count |១០៣|
    block |ន នោ បិតូនំ ន បិតាមហានំ ទិដ្ឋោ សុតោ កុញ្ជរោ ឆព្ពិសាណោ|
    block |យមទ្ទសា សុបិនេ រាជបុត្តី អក្ខាហិ នោ យាទិសោ ហត្ថិនាគោ។|
  count |១០៤|
    block |ទិសា ចតស្សោ វិទិសា ចតស្សោ ឧទ្ធំ អធោ ទស ទិសា ឥមាយោ|
    block |កតមំ ទិសំ តិដ្ឋតិ នាគរាជា យមទ្ទសា សុបិនេ ឆព្ពិសាណំ។|
  count |១០៥|
    block |ឥតោ ឧជុំ ឧត្តរិយំ ទិសាយំ អតិក្កម្ម សោ សត្តគិរី ព្រហន្តេ|
    block |សុវណ្ណបស្សោ នាម គិរី ឧឡារោ សុបុប្ផិតោ កិម្បុរិសានុចិណ្ណោ។|
  count |១០៦|
    block |អារុយ្ហ សេលំ ភវនំ កិន្នរានំ ឱលោកយ បព្ពតបាទមូលំ|
    block |អថ ទក្ខសី មេឃសមានវណ្ណំ និគ្រោធរាជំ អថ សហស្សបាទំ។|
  count |១០៧|
    block |តត្ថច្ឆតី កុញ្ជរោ ឆព្ពិសាណោ សព្ពសេតោ ទុប្បសហោ បរេភិ|
    block |រក្ខន្តិ នំ អដ្ឋសហស្សនាគា ឦសាទន្តា វាតជវប្បហារិនោ។|
  count |១០៨|
    block |តិដ្ឋន្តិ តេ តុមូលំ បស្សសន្តា កុប្បន្តិ វាតស្សបិ ឯរិតស្ស|
    block |មនុស្សភូតំ បន តត្ថ ទិស្វា ភស្មំ ករេយ្យុំ នាស្ស រជោបិ តស្ស។|
  count |១០៩|
    block |ពហូ ហិមេ រាជកុលម្ហិ សន្តិ បិឡន្ធនា ជាតរូបស្ស ទេវី|
    block |មុត្តាមណីវេឡុរិយាមយា ច កិំ កាហសិ ទន្តបិឡន្ធនេន|
    block |មារេតុកាមា កុញ្ជរំ ឆព្ពិសាណំ ឧទាហុ ឃាតេស្សសិ លុទ្ទបុត្តេ។|
  count |១១០|
    block |សា ឥស្សិតា ទុក្ខិតា ចស្មិ លុទ្ទ ឧទ្ធញ្ច សុស្សាមិ អនុស្សរន្តី|
    block |ករោហិ មេ លុទ្ទក ឯតមត្ថំ ទស្សាមិ តេ គាមវរានិ បញ្ច។|
  count |១១១|
    block |កត្ថច្ឆតី កត្ថមុបេតិ ឋានំ វីថិស្ស កា ន្ហាន គតស្ស ហោតិ|
    block |កថញ្ហិ សោ ន្ហាយតិ នាគរាជា កថំ វិជានេមុ គតិំ គជស្ស។|
  count |១១២|
    block |តត្ថេវ សា បោក្ខរណី អទូរេ រម្មា សុតិត្ថា ច មហោទិកា ច|
    block |សម្បុប្ផិតា ភមរគណានុចិណ្ណា ឯត្ថ ហិ សោ ន្ហាយតិ នាគរាជា។|
  count |១១៣|
    block |សីសំ នហាតុប្បល មាលភារី សព្ពសេតោ បុណ្ឌរីកត្តចង្គី|
    block |អាមោទមានោ គច្ឆតិ សន្និកេតំ បុរក្ខត្វា មហេសិំ សព្ពភទ្ទំ។|
  count |១១៤|
    block |តត្ថេវ សោ ឧគ្គហេត្វាន វាក្យំ អាទាយ តូណិញ្ច ធនុញ្ច លុទ្ទោ|
    block |វិតុរិយតិ សត្តគិរី ព្រហន្តេ សុវណ្ណបស្សំ នាម គិរិំ ឧឡារំ។|
  count |១១៥|
    block |អារុយ្ហ សេលំ ភវនំ កិន្នរានំ ឱលោកយី បព្ពតបាទមូលំ|
    block |តត្ថទ្ទសា មេឃសមានវណ្ណំ និគ្រោធរាជំ អដ្ឋសហស្សបាទំ។|
  count |១១៦|
    block |តត្ថទ្ទសា កុញ្ជរំ ឆព្ពិសាណំ សព្ពសេតំ ទុប្បសហំ បរេភិ|
    block |រក្ខន្តិ នំ អដ្ឋសហស្សនាគា ឦសាទន្តា វាតជវប្បហារិនោ។|
  count |១១៧|
    block |តត្ថទ្ទសា បោក្ខរណិំ អទូរេ រម្មំ សុតិត្ថញ្ច មហោទិកញ្ច|
    block |សម្បុប្ផិតំ ភមរគណានុចិណ្ណំ យត្ថ ហិ សោ ន្ហាយតិ នាគរាជា។|
  count |១១៨|
    block |ទិស្វាន នាគស្ស គតិំ ឋិតិញ្ច វីថិស្ស យា ន្ហានគតស្ស ហោតិ|
    block |ឱបាតមាគច្ឆិ អនរិយរូបោ បយោជិតោ ចិត្តវសានុគាយ។|
  count |១១៩|
    block |ខណិត្វាន កាសុំ ផលកេហិ ឆាទយិ អត្តានមោធាយ ធនុញ្ច លុទ្ទោ|
    block |បស្សាគតំ បុថុសល្លេន នាគំ សមប្បយី ទុក្កដកម្មការី។|
  count |១២០|
    block |វិទ្ធោ ច នាគោ កោញ្ចមនាទិ ឃោរំ សព្ពេ ច នាគា និន្នទុំ ឃោររូបំ|
    block |តិណញ្ច កដ្ឋញ្ច រណំ ករោន្តា ធាវិំសុ តេ អដ្ឋទិសា សមន្តតោ។|
  count |១២១|
    block |វធិស្សមេតន្តិ បរាមសន្តោ កាសាវមទ្ទក្ខិ ធជំ ឥសីនំ|
    block |ទុក្ខេន ផុដ្ឋស្សុទបាទិ សញ្ញា អរហទ្ធជោ សព្ភិ អវជ្ឈរូបោ។|
  count |១២២|
    block |អនិក្កសាវោ កាសាវំ យោ វត្ថំ បរិទហិស្សតិ|
    block |អបេតោ ទមសច្ចេន ន សោ កាសាវមរហតិ។|
  count |១២៣|
    block |យោ ច វន្តកសាវស្ស សីលេសុ សុសមាហិតោ|
    block |ឧបេតោ ទមសច្ចេន ស វេ កាសាវមរហតិ។|
  count |១២៤|
    block |សមប្បិតោ បុថុសល្លេន នាគោ អទុដ្ឋចិត្តោ លុទ្ទកមជ្ឈភាសិ|
    block |កិមត្ថយំ កិស្ស វា សម្ម ហេតុ មមំ វធី កស្ស វាយំ បយោគោ។|
  count |១២៥|
    block |កាសិស្ស រញ្ញោ មហេសី ភទន្តេ សា បូជិតា រាជកុលេ សុភទ្ទា|
    block |តំ អទ្ទសា សា ច មមំ អសំសិ ទន្តេហិ អត្ថោតិ ច មំ អវោច។|
  count |១២៦|
    block |ពហូ ហិ មេ ទន្តយុគា ឧឡារា យេ មេ បិតូនញ្ច បិតាមហានំ|
    block |ជានាតិ សា កោធនា រាជបុត្តី វធត្ថិកា វេរមកាសិ ពាលា។|
  count |១២៧|
    block |ឧដ្ឋេហិ ត្វំ លុទ្ទ ខរំ គហេត្វា ទន្តេ ឥមេ ឆិន្ទ បុរា មរាមិ|
    block |វជ្ជាសិ តំ កោធនំ រាជបុត្តិំ នាគោ ហតោ ហន្ទ ឥមស្ស ទន្តា។|
  count |១២៨|
    block |ឧដ្ឋាយ សោ លុទ្ទោ ខរំ គហេត្វា ឆេត្វាន ទន្តានិ គជុត្តមស្ស|
    block |វគ្គូ សុភេ អប្បដិមេ បថព្យា អាទាយ បក្កាមិ តតោ ហិ ខិប្បំ។|
  count |១២៩|
    block |ភយដ្ដិតា នាគវធេន អដ្ដា យេ តេ នាគា អដ្ឋ ទិសា វិធាវុំ|
    block |អទិស្វាន បោសំ គជបច្ចមិត្តំ បច្ចាគមុំ យេន សោ នាគរាជា។|
  count |១៣០|
    block |តេ តត្ថ កន្ទិត្វា រោទិត្វាន នាគា សីសេ សកេ បំសុកំ ឱកិរិត្វា|
    block |អគមំសុ តេ សព្ពេ សកំ និកេតំ បុរក្ខត្វា មហេសិំ សព្ពភទ្ទំ។|
  count |១៣១|
    block |អាទាយ ទន្តានិ គជុត្តមស្ស វគ្គូ សុភេ អប្បដិមេ បថព្យា|
    block |សុវណ្ណរាជីហិ សមន្តមោទរេ សោ លុទ្ទកោ កាសិបុរំ ឧបាគមិ|
    block |ឧបនេសិ សោ រាជកញ្ញាយ ទន្តេ នាគោ ហតោ ហន្ទ ឥមស្ស ទន្តា។|
  count |១៣២|
    block |ទិស្វាន ទន្តានិ គជុត្តមស្ស ភត្តុប្បិយស្ស បុរិមាយ ជាតិយា|
    block |តត្ថេវ តស្សា ហទយំ អផាលិ តេនេវ សា កាលមកាសិ ពាលា។|
  count |១៣៣|
    block |សម្ពោធិបត្តោ ស មហានុភាវោ សិតំ អកាសិ បរិសាយ មជ្ឈេ|
    block |បុច្ឆិំសុ ភិក្ខូ សុវិមុត្តចិត្តា នាការណេ បាតុករោន្តិ ពុទ្ធា។|
  count |១៣៤|
    block |យមទ្ទសាថ ទហរិំ កុមារិំ កាសាយវត្ថំ អនគារិយំ ចរន្តិំ|
    block |សា ខោ តទា រាជកញ្ញា អហោសិ អហំ តទា នាគរាជា អហោសិំ។|
  count |១៣៥|
    block |អាទាយ ទន្តានិ គជុត្តមស្ស វគ្គូ សុភេ អប្បដិមេ បថព្យា|
    block |យោ លុទ្ទកោ កាសិបុរំ ឧបាគមិ សោ ខោ តទា ទេវទត្តោ អហោសិ។|
  count |១៣៦|
    block |អនាវសូរំ ចិររត្តសំសិតំ ឧច្ចាវចំ ចរិតមិទំ បុរាណំ|
    block |វីតទ្ទរោ វីតសោកោ វិសល្លោ សយំ អភិញ្ញាយ អភាសិ ពុទ្ធោ។|
  count |១៣៧|
    block |អហំ វោ តេន កាលេន អហោសិំ តត្ថ ភិក្ខវោ|
    block |នាគរាជា តទា ហោមិ ឯវំ ធារេថ ជាតកន្តិ។|
  stand |ឆទ្ទន្តជាតកំ ចតុត្ថំ។|
  count |  |
  block |៥១៥។ សម្ភវជាតកំ ៥|
  count |១៣៨|
    block |រជ្ជញ្ច បដិបន្នាស្ម អាធិបច្ចំ សុចីរត|
    block |មហត្តំ បត្តុមិច្ឆាមិ វិជេតុំ បថវិំ ឥមំ។|
  count |១៣៩|
    block |ធម្មេន នោ អធម្មេន អធម្មោ មេ ន រុច្ចតិ|
    block |កិច្ចោវ ធម្មោ ចរិតោ រញ្ញោ ហោតិ សុចីរត។|
  count |១៤០|
    block |ឥធ ចេវានិន្ទិតា យេន បេច្ច យេន អនិន្ទិតា|
    block |យសំ ទេវមនុស្សេសុ យេន បប្បោមុ ព្រាហ្មណ។|
  count |១៤១|
    block |យោហំ អត្ថញ្ច ធម្មញ្ច កត្តុមិច្ឆាមិ ព្រាហ្មណ|
    block |តំ ត្វំ អត្ថញ្ច ធម្មញ្ច ព្រាហ្មណក្ខាហិ បុច្ឆិតោ។|
  count |១៤២|
    block |នាញ្ញត្រ វិធុរា រាជ ឯតទក្ខាតុមរហតិ|
    block |យំ ត្វំ អត្ថញ្ច ធម្មញ្ច កត្តុមិច្ឆសិ ខត្តិយ។|
  count |១៤៣|
    block |ឯហិ ខោ បហិតោ គច្ឆ វិធុរស្ស ឧបន្តិកំ|
    block |និក្ខញ្ចិមំ សុវណ្ណស្ស ហរំ គច្ឆ សុចីរត|
    block |អភិហារំ ឥមំ ទជ្ជា អត្ថធម្មានុសិដ្ឋិយា។|
  count |១៤៤|
    block |ស្វាធិប្បាគា ភារទ្វាជោ វិធុរស្ស ឧបន្តិកំ|
    block |តមទ្ទស មហាព្រហ្មា អសមានំ សកេ ឃរេ។|
  count |១៤៥|
    block |រញ្ញោហំ បហិតោ ទូតោ កោរព្យស្ស យសស្សិនោ|
    block |អត្ថំ ធម្មញ្ច បុច្ឆេសិ ឥច្ចព្រវិ យុធិដ្ឋិលោ|
    block |តំ ត្វំ អត្ថញ្ច ធម្មញ្ច វិធុរក្ខាហិ បុច្ឆិតោ។|
  count |១៤៦|
    block |គង្គំ មេ បិទហិស្សន្តិ ន តំ សក្កោមិ ព្រាហ្មណ|
    block |អបិធេតុំ មហាសិន្ធុំ តំ កថំ សោ ភវិស្សតិ។|
  count |១៤៧|
    block |ន តេ សក្កោមិ អក្ខាតុំ អត្ថំ ធម្មញ្ច បុច្ឆិតោ|
    block |ភទ្រការោ ច មេ បុត្តោ ឱរសោ មម អត្រជោ|
    block |តំ ត្វំ អត្ថញ្ច ធម្មញ្ច គន្ត្វា បុច្ឆស្សុ ព្រាហ្មណ។|
  count |១៤៨|
    block |ស្វាធិប្បាគា ភារទ្វាជោ ភទ្រការស្សុបន្តិកំ|
    block |តមទ្ទស មហាព្រហ្មា និសិន្នំ សម្ហិ វេស្មនិ។|
  count |១៤៩|
    block |រញ្ញោហំ បហិតោ ទូតោ កោរព្យស្ស យសស្សិនោ|
    block |អត្ថំ ធម្មញ្ច បុច្ឆេសិ ឥច្ចព្រវិ យុធិដ្ឋិលោ|
    block |តំ ត្វំ អត្ថញ្ច ធម្មញ្ច ភទ្រការ បព្រូហិ មេ។|
  count |១៥០|
    block |មំសកាជំ អវហាយ គោធំ អនុបតាមហំ|
    block |ន តេ សក្កោមិ អក្ខាតុំ អត្ថំ ធម្មញ្ច បុច្ឆិតោ។|
  count |១៥១|
    block |សញ្ចយោ នាម មេ ភាតា កនិដ្ឋោ មេ សុចីរត|
    block |តំ ត្វំ អត្ថញ្ច ធម្មញ្ច គន្ត្វា បុច្ឆស្សុ ព្រាហ្មណ។|
  count |១៥២|
    block |ស្វាធិប្បាគា ភារទ្វាជោ សញ្ចយស្ស ឧបន្តិកំ|
    block |តមទ្ទស មហាព្រហ្មា និសិន្នំ សម្ហិ វេស្មនិ។|
  count |១៥៣|
    block |រញ្ញោហំ បហិតោ ទូតោ កោរព្យស្ស យសស្សិនោ|
    block |អត្ថំ ធម្មញ្ច បុច្ឆេសិ ឥច្ចព្រវិ យុធិដ្ឋិលោ|
    block |តំ ត្វំ អត្ថញ្ច ធម្មញ្ច សញ្ចយក្ខាហិ បុច្ឆិតោ។|
  count |១៥៤|
    block |សទា មំ គិលតេ មច្ចុ សាយំ បាតោ សុចីរត|
    block |ន តេ សក្កោមិ អក្ខាតុំ អត្ថំ ធម្មញ្ច បុច្ឆិតោ។|
  count |១៥៥|
    block |សម្ភវោ នាម មេ ភាតា កនិដ្ឋោ មេ សុចីរត|
    block |តំ ត្វំ អត្ថញ្ច ធម្មញ្ច គន្ត្វា បុច្ឆស្សុ ព្រាហ្មណ។|
  count |១៥៦|
    block |អព្ភុតោ វត ភោ ធម្មោ នាយំ អស្មាក រុច្ចតិ|
    block |តយោ ជនា បិតាបុត្តា តេសុ បញ្ញាយ នោ វិទូ។|
  count |១៥៧|
    block |ន តំ សក្កោថ អក្ខាតុំ អត្ថំ ធម្មញ្ច បុច្ឆិតា|
    block |កថំ នុ ទហរោ ជញ្ញា អត្ថំ ធម្មញ្ច បុច្ឆិតោ។|
  count |១៥៨|
    block |មា នំ ទហរោតិ ឧញ្ញាសិ អបុច្ឆិត្វាន សម្ភវំ|
    block |បុច្ឆិត្វា សម្ភវំ ជញ្ញា អត្ថំ ធម្មញ្ច ព្រាហ្មណ។|
  count |១៥៩|
    block |យថាបិ ចន្ទោ វិមលោ គច្ឆំ អាកាសធាតុយា|
    block |សព្ពេ តារាគណេ លោកេ អាភាយ អតិរោចតិ។|
  count |១៦០|
    block |ឯវម្បិ ទហរូបេតោ បញ្ញាយោគេន សម្ភវោ|
    block |មា នំ ទហរោតិ ឧញ្ញាសិ អបុច្ឆិត្វាន សម្ភវំ|
    block |បុច្ឆិត្វា សម្ភវំ ជញ្ញា អត្ថំ ធម្មញ្ច ព្រាហ្មណ។|
  count |១៦១|
    block |យថាបិ រម្មកោ មាសោ គិម្ហានំ ហោតិ ព្រាហ្មណ|
    block |អតេវញ្ញេហិ មាសេហិ ទុមបុប្ផេហិ សោភតិ។|
  count |១៦២|
    block |ឯវម្បិ ទហរូបេតោ បញ្ញាយោគេន សម្ភវោ|
    block |មា នំ ទហរោតិ ឧញ្ញាសិ អបុច្ឆិត្វាន សម្ភវំ|
    block |បុច្ឆិត្វា សម្ភវំ ជញ្ញា អត្ថំ ធម្មញ្ច ព្រាហ្មណ។|
  count |១៦៣|
    block |យថាបិ ហិមវា ព្រហ្មេ បព្ពតោ គន្ធមាទនោ|
    block |នានារុក្ខេហិ សញ្ឆន្នោ មហាភូតគណាលយោ|
    block |ឱសធេហិ ច ទិព្ពេហិ ទិសា ភាតិ បវាតិ ច។|
  count |១៦៤|
    block |ឯវម្បិ ទហរូបេតោ បញ្ញាយោគេន សម្ភវោ|
    block |មា នំ ទហរោតិ ឧញ្ញាសិ អបុច្ឆិត្វាន សម្ភវំ|
    block |បុច្ឆិត្វា សម្ភវំ ជញ្ញា អត្ថំ ធម្មញ្ច ព្រាហ្មណ។|
  count |១៦៥|
    block |យថាបិ បាវកោ ព្រហ្មេ អច្ចិមាលី យសស្សិមា|
    block |ជលមានោ វនេ គច្ឆេ អនលោ កណ្ហវត្តនី។|
  count |១៦៦|
    block |ឃតាសនោ ធូមកេតុ ឧត្តមាហេវនន្ទហោ|
    block |និសីថេ បព្ពតគ្គស្មិំ បហូតេធោ វិរោចតិ។|
  count |១៦៧|
    block |ឯវម្បិ ទហរូបេតោ បញ្ញាយោគេន សម្ភវោ|
    block |មា នំ ទហរោតិ ឧញ្ញាសិ អបុច្ឆិត្វាន សម្ភវំ|
    block |បុច្ឆិត្វា សម្ភវំ ជញ្ញា អត្ថំ ធម្មញ្ច ព្រាហ្មណ។|
  count |១៦៨|
    block |ជវេន ភទ្រំ ជានន្តិ ពលិពទ្ទញ្ច វាហិយេ|
    block |ទោហេន ធេនុំ ជានន្តិ ភាសមានញ្ច បណ្ឌិតំ។|
  count |១៦៩|
    block |ឯវម្បិ ទហរូបេតោ បញ្ញាយោគេន សម្ភវោ|
    block |មា នំ ទហរោតិ ឧញ្ញាសិ អបុច្ឆិត្វាន សម្ភវំ|
    block |បុច្ឆិត្វា សម្ភវំ ជញ្ញា អត្ថំ ធម្មញ្ច ព្រាហ្មណ។|
  count |១៧០|
    block |ស្វាធិប្បាគា ភារទ្វាជោ សម្ភវស្ស ឧបន្តិកំ|
    block |តមទ្ទស មហាព្រហ្មា កីឡមានំ ពហីបុរេ។|
  count |១៧១|
    block |រញ្ញោហំ បហិតោ ទូតោ កោរព្យស្ស យសស្សិនោ|
    block |អត្ថំ ធម្មញ្ច បុច្ឆេសិ ឥច្ចព្រវិ យុធិដ្ឋិលោ|
    block |តំ ត្វំ អត្ថញ្ច ធម្មញ្ច សម្ភវក្ខាហិ បុច្ឆិតោ។|
  count |១៧២|
    block |តគ្ឃ តេ អហមក្ខិស្សំ យថាបិ កុសលោ តថា|
    block |រាជា ច ខោ តំ ជានាតិ យទិ កាហតិ វា ន វា។|
  count |១៧៣|
    block |អជ្ជ សុវេតិ សំសេយ្យ រញ្ញា បុដ្ឋោ សុចីរត|
    block |មា កត្វា អវសី រាជា អត្ថេ ជាតេ យុធិដ្ឋិលោ។|
  count |១៧៤|
    block |អជ្ឈត្តញ្ញេវ សំសេយ្យ រញ្ញា បុដ្ឋោ សុចីរត|
    block |កុម្មគ្គំ ន និវេសេយ្យ យថា មូឡ្ហោ អចេតសោ។|
  count |១៧៥|
    block |អត្តានំ នាតិវត្តេយ្យ អធម្មំ ន សមាចរេ|
    block |អតិត្ថេ នប្បតារេយ្យ អនត្ថេ ន យុតោ សិយា។|
  count |១៧៦|
    block |យោ ច ឯតានិ ឋានានិ កត្តុំ ជានាតិ ខត្តិយោ|
    block |សទា សោ វឌ្ឍតេ រាជា សុក្កបក្ខេវ ចន្ទិមា។|
  count |១៧៧|
    block |ញាតីនញ្ច បិយោ ហោតិ មិត្តេសុ ច វិរោចតិ|
    block |កាយស្ស ភេទា សប្បញ្ញោ សគ្គំ សោ ឧបបជ្ជតីតិ។|
  stand |សម្ភវជាតកំ បញ្ចមំ។|
  count |  |
  block |៥១៦។ មហាកបិជាតកំ ៦|
  count |១៧៨|
    block |ពារាណស្យំ អហូ រាជា កាសីនំ រដ្ឋវឌ្ឍនោ|
    block |មិត្តាមច្ចបរិព្យូឡ្ហោ អគមាសិ មិគាជិនំ។|
  count |១៧៩|
    block |តត្ថ ព្រាហ្មណមទ្ទក្ខិ សេតំ ចិត្រំ កិលាសិនំ|
    block |វិទ្ធស្តំ កោវិឡារំវ កិសំ ធមនិសន្ថតំ។|
  count |១៨០|
    block |បរមការុញ្ញតំ បត្តំ ទិស្វា កិច្ឆគតំ នរំ|
    block |អវច ព្យម្ហិតោ រាជា យក្ខានំ កតមោ នុសិ។|
  count |១៨១|
    block |ហត្ថបាទា ច តេ សេតា តតោ សេតតរំ សិរោ|
    block |គត្តំ កម្មាសវណ្ណំ តេ កិលាសពហុលោ ចសិ។|
  count |១៨២|
    block |វដ្ដនាវឡិ សង្កាសា បិដ្ឋិ តេ និន្នតុន្នតា|
    block |កាឡបព្ពាវ តេ អង្គា នាញ្ញំ បស្សាមិ ឯទិសំ។|
  count |១៨៣|
    block |ឧគ្ឃដ្ដបាទោ តសិតោ កិសោ ធមនិសន្ថតោ|
    block |ឆាតោ អាតត្តរូបោសិ កុតោសិ កត្ថ គច្ឆសិ។|
  count |១៨៤|
    block |ទុទ្ទសី អប្បការោសិ ទុព្ពណ្ណោ ភីមទស្សនោ|
    block |ជនេត្តិ យាបិ តេ មាតា ន តំ ឥច្ឆេយ្យ បស្សិតុំ។|
  count |១៨៥|
    block |កិំ កម្មមករំ បុព្ពេ កំ អវជ្ឈំ អឃាតយិ|
    block |កិព្ពិសំ យំ ករិត្វាន ឥទំ ទុក្ខំ ឧបាគមិ។|
  count |១៨៦|
    block |តគ្ឃ តេ អហមក្ខិស្សំ យថាបិ កុសលោ តថា|
    block |សច្ចវាទិញ្ហិ លោកស្មិំ បសំសន្តីធ បណ្ឌិតា។|
  count |១៨៧|
    block |ឯកោ ចរំ គោគវេសោ មូឡ្ហោ អច្ចសរិំ វនេ|
    block |អរញ្ញេ ឥរីណេ វិវនេ នានាកុញ្ជរសេវិតេ។|
  count |១៨៨|
    block |វាឡមិគានុចរិតេ វិប្បនដ្ឋោស្មិ កាននេ|
    block |អចរិំ តត្ថ សត្តាហំ ខុប្បិបាស សមប្បិតោ។|
  count |១៨៩|
    block |តត្ថ តិន្ទុកមទ្ទក្ខិំ វិសមដ្ឋំ ពុភុក្ខិតោ|
    block |បបាតមភិលម្ពន្តំ សម្បន្នផលធារិនំ។|
  count |១៩០|
    block |វាតស្សិតានិ ភក្ខេសិំ តានិ រុច្ចិំសុ មេ ភុសំ|
    block |អតិត្តោ រុក្ខមារូហិំ តត្ថ ហេស្សាមិ អាសិតោ។|
  count |១៩១|
    block |ឯកំ មេ ភក្ខិតំ អាសិ ទុតិយំ អភិបត្ថិតំ|
    block |តតោ សា ភញ្ជថ សាខា ឆិន្នា ផរសុនា វិយ។|
  count |១៩២|
    block |សោហំ សហាវ សាខាហិ ឧទ្ធំបាទោ អវំសិរោ|
    block |អប្បតិដ្ឋេ អនាលម្ពេ គិរិទុគ្គស្មិ បាបតំ។|
  count |១៩៣|
    block |យស្មា ច វារិ គម្ភីរំ តស្មា ន សមបជ្ជិសំ|
    block |តត្ថ សេសិំ និរានន្ទោ អនូនា ទស រត្តិយោ។|
  count |១៩៤|
    block |អថេត្ថ កបិ មាគញ្ឆិ គោនង្គុលោ ទរីចរោ|
    block |សាខាហិ សាខំ វិចរន្តោ ខាទមានោ ទុមប្ផលំ។|
  count |១៩៥|
    block |សោ មំ ទិស្វា កិសំ បណ្ឌុំ ការុញ្ញមករំ មយិ|
    block |អម្ភោ កោ នាម សោ ឯត្ថ ឯវំ ទុក្ខេន អដ្ដិតោ។|
  count |១៩៦|
    block |មនុស្សោ អមនុស្សោ វា អត្តានំ មេ បវេទយ|
    block |តស្សញ្ជលិំ បណាមេត្វា ឥទំ វចនមព្រវិំ។|
  count |១៩៧|
    block |មនុស្សោហំ ព្យសម្បត្តោ សា មេ នត្ថិ ឥតោ គតិ|
    block |តំ វោ វទាមិ ភទ្ទំ វោ ត្វញ្ច មេ សរណំ ភវ។|
  count |១៩៨|
    block |គរុំ សិលំ គហេត្វាន វិចរី បព្ពតេ កបិ|
    block |សិលាយ យោគ្គំ កត្វាន និសភោ ឯតទព្រវិ។|
  count |១៩៩|
    block |ឯហិ មេ បិដ្ឋិមារុយ្ហ គីវំ គណ្ហាហិ ពាហុភិ|
    block |អហំ តំ ឧទ្ធរិស្សាមិ គិរិទុគ្គត វេគសា។|
  count |២០០|
    block |តស្ស តំ វចនំ សុត្វា វានរិន្ទស្ស សិរីមតោ|
    block |បិដ្ឋិមារុយ្ហ ធីរស្ស គីវំ ពាហាហិ អគ្គហិំ។|
  count |២០១|
    block |សោ មំ តតោ សមុដ្ឋាសិ តេជស្សី ពលវា កបិ|
    block |វិហញ្ញមានោ កិច្ឆេន គិរិទុគ្គត វេគសា។|
  count |២០២|
    block |ឧទ្ធរិត្វាន មំ សន្តោ និសភោ ឯតទព្រវិ|
    block |ឥង្ឃ មំ សម្ម រក្ខស្សុ បស្សុបិស្សំ មុហុត្តកំ។|
  count |២០៣|
    block |សីហា ព្យគ្ឃា ច ទីបី ច អច្ឆកោកតរច្ឆយោ|
    block |តេ មំ បមត្តំ ហិំសេយ្យុំ តេ ត្វំ ទិស្វា និវារយ។|
  count |២០៤|
    block |ឯវំ មេ បរិត្តាតូន បស្សុបិ សោ មុហុត្តកំ|
    block |តទាហំ បាបិកំ ទិដ្ឋិំ បដិលច្ឆិំ អយោនិសោ។|
  count |២០៥|
    block |ភក្ខោ អយំ មនុស្សានំ យថា ចញ្ញេ វនេ មិគា|
    block |យំ នូនិមំ វធិត្វាន ឆាតោ ខាទេយ្យ វានរំ។|
  count |២០៦|
    block |អសិតោ ច គមិស្សាមិ មំសមាទាយ សម្ពលំ|
    block |កន្តារំ និត្ថរិស្សាមិ បាថេយ្យំ មេ ភវិស្សតិ។|
  count |២០៧|
    block |តតោ សិលំ គហេត្វាន មត្ថកំ សន្និតាឡយិំ|
    block |មម គត្ត កិលន្តស្ស បហារោ ទុព្ពលោ អហុ។|
  count |២០៨|
    block |សោ ច វេគេនុទប្បត្តោ កបិ រុហិរ មក្ខិតោ|
    block |អស្សុបុណ្ណេហិ នេត្តេហិ រោទន្តោ មំ ឧទិក្ខតិ។|
  count |២០៩|
    block |មាយ្យោមំ ករិ ភទ្ទន្តេ ត្វញ្ច នាមេទិសំ ករិ|
    block |ត្វញ្ច ខោ នាម ទីឃាវុ អញ្ញេ វារេតុមរហសិ។|
  count |២១០|
    block |អហោ វត រេ បុរិស តាវ ទុក្ករការក|
    block |ឯទិសា វិសមា ទុគ្គា បបាតា ឧទ្ធតោ មយា។|
  count |២១១|
    block |អានីតោ បរលោកាវ ទុព្ភេយ្យំ មំ អមញ្ញថ|
    block |តំ តេន បាបធម្មេន បាបំ បាបេន ចិន្តិតំ។|
  count |២១២|
    block |មា ហេវ ត្វំ អធម្មដ្ឋ វេទនំ កដុកំ ផុសិ|
    block |មា ហេវ បាបកម្មំ តំ ផលំ វេឡុំវ តំ វធិ។|
  count |២១៣|
    block |តយិមេ នត្ថិ វិស្សាសោ បាបធម្ម អសញ្ញត|
    block |ឯហិ មេ បិដ្ឋិតោ គច្ឆ ទិស្សមានោវ សន្តិកេ។|
  count |២១៤|
    block |មុត្តោសិ ហត្ថា វាឡានំ បត្តោសិ មានុសិំ បទំ|
    block |ឯស មគ្គោ អធម្មដ្ឋ តេន គច្ឆ យថាសុខំ។|
  count |២១៥|
    block |ឥទំ វត្វា គិរិចរោ រហទេ បក្ខល្យ មត្ថកំ|
    block |អស្សូនិ សម្បមជ្ជិត្វា តតោ បព្ពតមារុហិ។|
  count |២១៦|
    block |សោហំ តេនាភិសត្តោស្មិ បរិឡាហេន អដ្ដិតោ|
    block |ឌយ្ហមានេន គត្តេន វារិំ បាតុំ ឧបាគមិំ។|
  count |២១៧|
    block |អគ្គិនា វិយ សន្តត្តោ រហទោ រុហិរមក្ខិតោ|
    block |បុព្ពលោហិតសង្កាសោ សព្ពោ មេ សមបជ្ជថ។|
  count |២១៨|
    block |យាវន្តោ ឧទពិន្ទូនិ កាយស្មិំ និបតិំសុ មេ|
    block |តាវន្តោ គណ្ឌ ជាយេថ អទ្ធពេលុវសាទិសា។|
  count |២១៩|
    block |បភិន្នា បគ្ឃរិំសុ មេ កុណបា បុព្ពលោហិតា|
    block |យេន យេនេវ គច្ឆាមិ គាមេសុ និគមេសុ ច។|
  count |២២០|
    block |ទណ្ឌហត្ថា និវារេន្តិ ឥត្ថិយោ បុរិសា ច មំ|
    block |ឱក្កិតា បូតិគន្ធេន មាស្សុ ឱរេន អាគមា។|
  count |២២១|
    block |ឯតាទិសំ ឥទំ ទុក្ខំ សត្ត វស្សានិ ទានិ មេ|
    block |អនុភោមិ សកំ កម្មំ បុព្ពេ ទុក្កដមត្តនោ។|
  count |២២២|
    block |តំ វោ វទាមិ ភទ្ទន្តេ យាវន្តេត្ថ សមាគតា|
    block |មាស្សុ មិត្តាន ទុព្ភិត្ថោ មិត្តទុព្ភោ ហិ បាបកោ។|
  count |២២៣|
    block |កុដ្ឋី កិលាសី ភវតិ យោ មិត្តានិធ ទុព្ភតិ|
    block |កាយស្ស ភេទា មិត្តទ្ទុ និរយំ សោបបជ្ជតីតិ។|
  stand |មហាកបិជាតកំ ឆដ្ឋំ។|
  count |  |
  block |៥១៧។ ទករក្ខសជាតកំ ៧|
  count |២២៤|
    block |សចេ វោ វុយ្ហមានានំ សត្តន្នំ ឧទកណ្ណវេ|
    block |មនុស្សពលិមេសានោ នាវំ គណ្ហេយ្យ រក្ខសោ|
    block |អនុបុព្ពំ កថំ ទត្វា មុញ្ចេសិ ទករក្ខសា។|
  count |២២៥|
    block |មាតរំ បឋមំ ទជ្ជំ ភរិយំ ទត្វាន ភាតរំ|
    block |តតោ សហាយំ ទត្វាន បញ្ចមំ ទជ្ជំ ព្រាហ្មណំ|
    block |ឆដ្ឋាហំ ទជ្ជមត្តានំ នេវ ទជ្ជំ មហោសធំ។|
  count |២២៦|
    block |បោសេតា តេ ជនេត្តី ច ទីឃរត្តានុកម្បិកា|
    block |ឆព្ភី តយិ បទុស្សតិ បណ្ឌិតា អត្ថទស្សិនី|
    block |អញ្ញំ ឧបនិសំ កត្វា វធា តំ បរិមោចយិ។|
  count |២២៧|
    block |តំ តាទិសិំ បាណទទិំ ឱរសំ គព្ភធារិនិំ|
    block |មាតរំ កេន ទោសេន ទជ្ជាសិ ទករក្ខិនោ។|
  count |២២៨|
    block |ទហរា វិយលង្ការំ ធារេតិ អបិឡន្ធនំ|
    block |ទោវារិកេ អនីកដ្ឋេ អតិវេលំ បជគ្ឃតិ។|
  count |២២៩|
    block |អថោបិ បដិរាជូនំ សយំ ទូតានិ សាសតិ|
    block |មាតរំ តេន ទោសេន ទជ្ជាហំ ទករក្ខិនោ។|
  count |២៣០|
    block |ឥត្ថិគុម្ពស្ស បវរា អច្ចន្តំ បិយភាណិនី|
    block |អនុគ្គតា សីលវតី ឆាយាវ អនបាយិនី។|
  count |២៣១|
    block |អក្កោធនា បុញ្ញវតី បណ្ឌិតា អត្ថទស្សិនី|
    block |ឧព្ពរិំ កេន ទោសេន ទជ្ជាសិ ទករក្ខិនោ។|
  count |២៣២|
    block |ខិឌ្ឌារតិសមាបន្នំ អនត្ថវសមាគតំ|
    block |សា មំ សកាន បុត្តានំ អយាចំ យាចតេ ធនំ។|
  count |២៣៣|
    block |សោហំ ទទាមិ សារត្តោ ពហុំ ឧច្ចាវចំ ធនំ|
    block |សុទុច្ចជំ ចជិត្វាន បច្ឆា សោចាមិ ទុម្មនោ|
    block |ឧព្ពរិំ តេន ទោសេន ទជ្ជាហំ ទករក្ខិនោ។|
  count |២៣៤|
    block |យេនោចិតា ជនបទា អានីតា ច បដិគ្គហំ|
    block |អាភតំ បររជ្ជេភិ អភិដ្ឋាយ ពហុំ ធនំ។|
  count |២៣៥|
    block |ធនុគ្គហានំ បវរំ សូរំ តិខិណមន្តិនំ|
    block |ភាតរំ កេន ទោសេន ទជ្ជាសិ ទករក្ខិនោ។|
  count |២៣៦|
    block |យេនោចិតា ជនបទា អានីតា ច បដិគ្គហំ|
    block |អាភតំ បររជ្ជេភិ អភិដ្ឋាយ ពហុំ ធនំ។|
  count |២៣៧|
    block |ធនុគ្គហានំ បវរោ សូរោ តិខិណមន្តិ ច|
    block |មយាយំ សុខិតោ រាជា អតិមញ្ញតិ ទារកោ។|
  count |២៣៨|
    block |ឧបដ្ឋានម្បិ មេ អយ្យេ ន សោ ឯតិ យថា បុរេ|
    block |ភាតរំ តេន ទោសេន ទជ្ជាហំ ទករក្ខិនោ។|
  count |២៣៩|
    block |ឯករត្តេន ឧភយោ ត្វញ្ចេវ ធនុសេខ ច|
    block |ឧភោ ជាតេត្ថ បញ្ចាលា សហាយា សុសមាវយា។|
  count |២៤០|
    block |ចរិយា តំ អនុពន្ធិត្ថោ ឯកទុក្ខសុខោ តវ|
    block |ឧស្សុក្កោ តេ ទិវារត្តិំ សព្ពកិច្ចេសុ ព្យាវដោ|
    block |សហាយំ កេន ទោសេន ទជ្ជាសិ ទករក្ខិនោ។|
  count |២៤១|
    block |ចរិយា មំ អយំ អយ្យេ បជគ្ឃិត្ថោ មយា សហ|
    block |អជ្ជាបិ តេន វណ្ណេន អតិវេលំ បជគ្ឃតិ។|
  count |២៤២|
    block |ឧព្ពរិយាបិហំ អយ្យេ មន្តយាមិ រហោគតោ|
    block |អនាមន្តោ បវិសតិ បុព្ពេ អប្បដិវេទិតោ។|
  count |២៤៣|
    block |លទ្ធទ្វារោ កតោកាសោ អហិរិកំ អនាទរំ|
    block |សហាយំ តេន ទោសេន ទជ្ជាហំ ទករក្ខិនោ។|
  count |២៤៤|
    block |កុសលោ សព្ពនិមិត្តានំ រុតញ្ញូ អាគតាគមោ|
    block |ឧប្បាតេ សុបិនេ យុត្តោ និយ្យានេ ច បវេសនេ។|
  count |២៤៥|
    block |បដ្ឋោ ភូមន្តលិក្ខស្មិំ នក្ខត្តបទកោវិទោ|
    block |ព្រាហ្មណំ កេន ទោសេន ទជ្ជាសិ ទករក្ខិនោ។|
  count |២៤៦|
    block |បរិសាយម្បិ មេ អយ្យេ ឧម្មីលិត្វា ឧទិក្ខតិ|
    block |តស្មា អច្ចភមុំ លុទ្ទំ ទជ្ជាហំ ទករក្ខិនោ។|
  count |២៤៧|
    block |សសមុទ្ទបរិយាយំ មហិំ សាគរកុណ្ឌលំ|
    block |វសុន្ធរំ អាវសសិ អមច្ចបរិវារិតោ។|
  count |២៤៨|
    block |ចាតុរន្តោ មហារដ្ឋោ វិជិតាវី មហព្ពលោ|
    block |បថព្យា ឯករាជាសិ យសោ តេ វិបុលំ គតោ។|
  count |២៤៩|
    block |សោឡសិត្ថិសហស្សានិ អាមុត្តមណិកុណ្ឌលា|
    block |នានាជនបទា នារី ទេវកញ្ញូបមា សុភា។|
  count |២៥០|
    block |ឯវំ សព្ពង្គសម្បន្នំ សព្ពកាមសមិទ្ធិនំ|
    block |សុខិតានំ បិយំ ទីឃំ ជីវិតំ អាហុ ខត្តិយ។|
  count |២៥១|
    block |អថ ត្វំ កេន វណ្ណេន កេន វា បន ហេតុនា|
    block |បណ្ឌិតំ អនុរក្ខន្តោ បាណំ ចជសិ ទុច្ចជំ។|
  count |២៥២|
    block |យតោបិ អាគតោ អយ្យេ មម ហត្ថំ មហោសធោ|
    block |នាភិជានាមិ ធីរស្ស អនុមត្តម្បិ ទុក្កដំ។|
  count |២៥៣|
    block |សចេ ច កិស្មិចិ កាលេ មរណំ មេ បុរេ សិយា|
    block |សោ មេ បុត្តេ បបុត្តេ ច សុខាបេយ្យ មហោសធោ។|
  count |២៥៤|
    block |អនាគតំ បច្ចុប្បន្នំ សព្ពមត្ថម្បិ បស្សតិ|
    block |អនាបរាធកម្មន្តំ ន ទជ្ជំ ទករក្ខិនោ។|
  count |២៥៥|
    block |ឥទំ សុណាថ បញ្ចាលា ចូឡនេយ្យស្ស ភាសិតំ|
    block |បណ្ឌិតំ អនុរក្ខន្តោ បាណំ ចជតិ ទុច្ចជំ។|
  count |២៥៦|
    block |មាតុ ភរិយាយ ភាតុច្ច សខិនោ ព្រាហ្មណស្ស ច|
    block |អត្តនោ ចាបិ បញ្ចាលោ ឆន្នំ ចជតិ ជីវិតំ។|
  count |២៥៧|
    block |ឯវំ មហត្ថិកា បញ្ញា និបុណា សាធុចិន្តិនី|
    block |ទិដ្ឋធម្មហិតត្ថាយ សម្បរាយសុខាយ ចាតិ។|
  stand |ទករក្ខសជាតកំ សត្តមំ។|
  count |  |
  block |៥១៨។ បណ្ឌរនាគរាជជាតកំ ៨|
  count |២៥៨|
    block |វិកិណ្ណវាចំ អនិគុយ្ហ មន្តំ អសញ្ញតំ អបរិចក្ខិតារំ|
    block |ភយំ តមន្វេតិ សយំ អពោធំ នាគំ យថា បណ្ឌរកំ សុបណ្ណោ។|
  count |២៥៩|
    block |យោ គុយ្ហមន្តំ បរិរក្ខនេយ្យំ មោហា នរោ សំសតិ ហាសមានោ|
    block |តំ ភិន្នមន្តំ ភយមន្វេតិ ខិប្បំ នាគំ យថា បណ្ឌរកំ សុបណ្ណោ។|
  count |២៦០|
    block |នានុមិត្តោ គរុំ អត្ថំ គុយ្ហំ វេទិតុមរហតិ|
    block |សុមិត្តោ ច អសម្ពុទ្ធំ សម្ពុទ្ធំ វា អនត្ថ វា។|
  count |២៦១|
    block |វិស្សាសមាបជ្ជិមហំ អចេលំ សមណោ អយំ សម្មតោ ភាវិតត្តោ|
    block |តស្សាហមក្ខិំ វិវរិំ គុយ្ហមត្ថំ អតីតមត្ថោ កបណំ រុទាមិ។|
  count |២៦២|
    block |តស្សាហំ បរមំ ព្រហ្មេ គុយ្ហំ វាចញ្ហិ មំ នាសក្ខិំ សំយមេតុំ|
    block |តប្បក្ខតោ ហិ ភយមាគតំ មមំ អតីតមត្ថោ កបណំ រុទាមិ។|
  count |២៦៣|
    block |យោ វេ នរោ សុហទំ មញ្ញមានោ គុយ្ហមត្ថំ សំសតិ ទុក្កុលីនេ|
    block |ទោសា ភយា អថវា រាគរត្តា បល្លត្ថិតោ ពាលោ អសំសយំ សោ។|
  count |២៦៤|
    block |តិរោក្ខវាចោ អសតំ បវិដ្ឋោ យោ សង្គតីសុ មុទីរេតិ វាក្យំ|
    block |អាសីវិសោ ទុម្មុខោត្យាហុ តំ នរំ អារា អារា សំយមេ តាទិសម្ហា។|
  count |២៦៥|
    block |អន្នំ បានំ កាសិក ចន្ទនញ្ច មនាបិត្ថិយោ មាលមុច្ឆាទនញ្ច|
    block |ឱហាយ គច្ឆាមសេ សព្ពកាមេ សុបណ្ណ បាណូបគតាវ ត្យម្ហា។|
  count |២៦៦|
    block |កោ នីធ តិណ្ណំ គរហំ ឧបេតិ អស្មិំធ លោកេ បាណភូ នាគរាជ|
    block |សមណោ សុបណ្ណោ អថ វា ត្វមេវ កិំ ការណា បណ្ឌរកគ្គហីតោ។|
  count |២៦៧|
    block |សមណោតិ មេ សម្មតត្តោ អហោសិ បិយោ ច មេ មនសា ភាវិតត្តោ|
    block |តស្សាហមក្ខិំ វិវរិំ គុយ្ហមត្ថំ អតីតមត្ថោ កបណំ រុទាមិ។|
  count |២៦៨|
    block |ន ចត្ថិ សត្តោ អមរោ បថព្យា បញ្ញាវិធា នត្ថិ ន និន្ទិតព្ពា|
  block |សច្ចេន ធម្មេន ធិតិយា ទមេន អលព្ភមព្យាហរតី នរោ ឥធ។|
  count |២៦៩|
    block |មាតាបិតា បរមា ពន្ធវានំ នាស្ស តតិយោ អនុកម្បកត្ថិ|
    block |តេសម្បិ គុយ្ហំ បរមំ ន សំសេ មន្តស្ស ភេទំ បរិសង្កមានោ។|
  count |២៧០|
    block |មាតាបិតា ភគិនី ភាតរោ ច សហាយា វា យស្ស ហោន្តិ សបក្ខា|
    block |តេសម្បិ គុយ្ហំ បរមំ ន សំសេ មន្តស្ស ភេទំ បរិសង្កមានោ។|
  count |២៧១|
    block |ភរិយា ចេ បុរិសំ វជ្ជា កោមារី បិយភាណិនី|
    block |បុត្តរូបយសូបេតា ញាតិសង្ឃបុរក្ខតា តស្សាបិ គុយ្ហំ បរមំ ន សំសេ|
    block |មន្តស្ស ភេទំ បរិសង្កមានោ។|
  count |២៧២|
    block |ន គុយ្ហមត្ថំ វិវរេយ្យ រក្ខេយ្យ នំ យថា និធិំ|
    block |ន ហិ បាតុកតោ សាធុ គុយ្ហោ អត្ថោ បជានតា។|
  count |២៧៣|
    block |ថិយា គុយ្ហំ ន សំសេយ្យ អមិត្តស្ស ច បណ្ឌិតោ|
    block |យោ ចាមិសេន សំហីរោ ហទយត្ថេនោ ច យោ នរោ។|
  count |២៧៤|
    block |គុយ្ហមត្ថំ អសម្ពុទ្ធំ សម្ពោធយតិ យោ នរោ|
    block |មន្តភេទភយា តស្ស ទាសភូតោ តិតិក្ខតិ។|
  count |២៧៥|
    block |យាវន្តោ បុរិសស្សត្ថំ គុយ្ហំ ជានន្តិ មន្តិនំ|
    block |តាវន្តោ តស្ស ឧព្ពេគា តស្មា គុយ្ហំ ន វិស្សជេ។|
  count |២៧៦|
    block |វិវិច្ច ភាសេយ្យ ទិវា រហស្សំ រត្តិំ គិរំ នាតិវេលំ បមុញ្ចេ|
    block |ឧបស្សុតិកា ហិ សុណន្តិ មន្តំ តស្មា មន្តោ ខិប្បមុបេតិ ភេទំ។|
  count |២៧៧|
    block |យថាបិ អស្ស នគរំ មហន្តំ អទ្វារកំ អាយសំ ភទ្ទសាលំ|
    block |សមន្តខាតាបរិខាឧបេតំ ឯវម្បិ មេ តេ ឥធ គុយ្ហមន្តា។|
  count |២៧៨|
    block |យេ គុយ្ហមន្តា អវិកិណ្ណវាចា ទឡ្ហា សទត្ថេសុ នរា ទុជិវ្ហ|
    block |អារា អមិត្តា ព្យវជន្តិ តេហិ អាសីវិសា វា រិវ សត្តុសង្ឃា។|
  count |២៧៩|
    block |ហិត្វា ឃរំ បព្ពជិតោ អចេលោ នគ្គោ មុណ្ឌោ ចរតិ ឃាសហេតុ|
    block |តម្ហិ នុ ខោ វិវរិំ គុយ្ហមត្ថំ អត្ថា ច ធម្មា ច អបគ្គតម្ហា។|
  count |២៨០|
    block |កថំករោ ហោតិ សុបណ្ណរាជ កិំសីលោ កេន វតេន វត្តំ|
    block |សមណោ ចរំ ហិត្វា មមាយិតានិ កថំករោ សគ្គមុបេតិ ឋានំ។|
  count |២៨១|
    block |ហិរិយា តិតិក្ខាយ ទមេនុបេតោ អក្កោធនោ បេសុណិយំ បហាយ|
    block |សមណោ ចរំ ហិត្វា មមាយិតានិ ឯវំករោ សគ្គមុបេតិ ឋានំ។|
  count |២៨២|
    block |មាតាវ បុត្តំ តរុណំ តនុជ្ជំ សម្ផស្សតា សព្ពគត្តំ ផរេតិ|
    block |ឯវម្បិ មេ ត្វំ បាតុរហុ ទិជិន្ទ មាតាវ បុត្តំ អនុកម្បមានោ។|
  count |២៨៣|
    block |ហន្ទជ្ជ ត្វំ មុញ្ច វធា ទុជិវ្ហ តយោ ហិ បុត្តា ន ហិ អញ្ញោ អត្ថិ|
    block |អន្តេវាសី ទិន្នកោ អត្រជោ ច រជ្ជស្សុ បុត្តញ្ញតរោ មេ អហោសិ។|
  count |២៨៤|
    block |ឥច្ចេវ វាក្យំ វិសជ្ជី សុបណ្ណោ ភុម្យំ បតិដ្ឋាយ ទិជោ ទុជិវ្ហំ|
    block |មុត្តជ្ជ ត្វំ សព្ពភយាតិវត្តោ ថលូទកេ ហោហិ មយាភិគុត្តោ។|
  count |២៨៥|
    block |អាតង្កិនំ យថា កុសលោ ភិសក្កោ បិបាសិតានំ រហទោវ សីតោ|
    block |វេស្មំ យថា ហិមសីតដ្ដិតានំ ឯវម្បិ តេ សរណមហំ ភវាមិ។|
  count |២៨៦|
    block |សន្ធិំ កត្វា អមិត្តេន អណ្ឌជេន ជលាពុជ|
    block |វិវរិយ ទាឋំ សេសិ កុតោ តំ ភយមាគតំ។|
  count |២៨៧|
    block |សង្កេថេវ អមិត្តស្មិំ មិត្តស្មិម្បិ ន វិស្សសេ|
    block |អភយា ភយមុប្បន្នំ អបិ មូលានិ កន្តតិ។|
  count |២៨៨|
    block |កថំ នុ វិស្សសេ ត្យម្ហិ យេនាសិ កលហោ កតោ|
    block |និច្ចយត្តេន ឋាតព្ពំ សោ ទិសព្ភិ ន រជ្ជតិ។|
  count |២៨៩|
    block |វិស្សាសយេ ន ច តំ វិស្សយេយ្យ អសង្កិតោ សង្កិតោ ច ភវេយ្យ|
    block |តថា តថា វិញ្ញូ បរក្កមេយ្យ យថា យថា ភាវំ បរោ ន ជញ្ញា។|
  count |២៩០|
    block |តេ ទេវវណ្ណា សុខុមាលរូបា ឧភោ សមា សុជយា បុញ្ញខន្ធា|
    block |ឧបាគមុំ ករម្បិយំ អចេលំ មិស្សីភូតា អស្សវាហាវ នាគា។|
  count |២៩១|
    block |តតោ ហវេ បណ្ឌរកោ អចេលំ សយមេវុបាគម្ម ឥទំ អវោច|
    block |មុត្តជ្ជហំ សព្ពភយាតិវត្តោ ន ហិ នូន តុយ្ហំ មនសោ បិយម្ហា។|
  count |២៩២|
    block |បិយោ ហិ មេ អាសិ សុបណ្ណរាជា អសំសយំ បណ្ឌរកេន សច្ចំ|
    block |សោ រាគរត្តោវ អកាសិមេតំ បាបកម្មំ សម្បជានោ ន មោហា។|
  count |២៩៣|
    block |ន មេ បិយំ អប្បិយំ វាបិ ហោតិ សម្បស្សតោ លោកមិមំ បរញ្ច|
    block |សុសញ្ញតានញ្ហិ វិយញ្ជនេន អសញ្ញតោ លោកមិមំ ចរាសិ។|
  count |២៩៤|
    block |អរិយាវកាសោសិ អនរិយោវាសិ អសញ្ញតោ សញ្ញតសន្និកាសោ|
    block |កណ្ហាភិជាតិកោសិ អនរិយរូបោ បាបំ ពហុំ ទុច្ចរិតំ អចារិ។|
  count |២៩៥|
    block |អទុដ្ឋស្ស តុវំ ទុព្ភិ ទុព្ភី ច បិសុណោ ចសិ|
    block |ឯតេន សច្ចវជ្ជេន មុទ្ធា តេ ផលតុ សត្តធា។|
  count |២៩៦|
    block |តស្មា ហិ មិត្តានំ ន ទុព្ភិតព្ពំ មិត្តទុព្ភា បាបិយោ នត្ថិ អញ្ញោ|
    block |អាសិត្តសត្តោ និហតោ បថព្យា ឥន្ទស្ស វាក្យេន ហិ សំវរោ ហតោតិ។|
  stand |បណ្ឌរនាគរាជជាតកំ អដ្ឋមំ។|
  count |  |
  block |៥១៩។ សម្ពុលាជាតកំ ៩|
  count |២៩៧|
    block |កា វេធមានា គិរិកន្ទរាយំ ឯកា តុវំ តិដ្ឋសិ សំហិតូរុ|
    block |បុដ្ឋាសិ មេ បាណិបមេយ្យមជ្ឈេ អក្ខាហិ មេ នាមញ្ច ពន្ធវេ ច។|
  count |២៩៨|
    block |ឱភាសយំ វនំ រម្មំ សីហព្យគ្ឃនិសេវិតំ|
    block |កា វា ត្វមសិ កល្យាណិ កស្ស វា ត្វំ សុមជ្ឈិមេ|
    block |អភិវាទេមិ តំ ភទ្ទេ ទានវាហំ នមត្ថុ តេ។|
  count |២៩៩|
    block |យោ បុត្តោ កាសិរាជស្ស សោត្ថិសេនោតិ តំ វិទូ|
    block |តស្សាហំ សម្ពុលា ភរិយា ឯវំ ជានាហិ ទានវ|
    block |អភិវាទេមិ តំ ភន្តេ សម្ពុលាហំ នមត្ថុ តេ។|
  count |៣០០|
    block |វេទេហបុត្តោ ភទ្ទន្តេ វនេ វសតិ អាតុរោ|
    block |តមហំ រោគសម្មត្តំ ឯកា ឯកំ ឧបដ្ឋហំ។|
  count |៣០១|
    block |អហញ្ច វនមុញ្ឆាយ មធុមំសំ មិគាពិលំ|
    block |យទា ហរាមិ តំ ភក្ខោ តស្ស នូនជ្ជ នាធតិ។|
  count |៣០២|
    block |កិំ វនេ រាជបុត្តេន អាតុរេន ករិស្សសិ|
    block |សម្ពុលេ បរិចិណ្ណេន អហំ ភត្តា ភវាមិ តេ។|
  count |៣០៣|
    block |សោកដ្ដាយ ទុរត្តាយ កិំ រូបំ វិជ្ជតេ មម|
    block |អញ្ញំ បរិយេស ភទ្ទន្តេ អភិរូបតរំ មយា។|
  count |៣០៤|
    block |ឯហិមំ គិរិមារុយ្ហ ភរិយា មេ ចតុស្សតា|
    block |តាសំ ត្វំ បវរា ហោហិ សព្ពកាមសមិទ្ធិនី។|
  count |៣០៥|
    block |នូន តារកវណ្ណាភេ យំ កិញ្ចិ មនសិច្ឆសិ|
    block |សព្ពំ តំ បចុរំ មយ្ហំ រមស្ស្វជ្ជ មយា សហ។|
  count |៣០៦|
    block |នោ ចេ តុវំ មហេសេយ្យំ សម្ពុលេ ការយិស្សសិ|
    block |អលំ ត្វំ បាតរាសាយ បណ្ហេ ភក្ខា ភវិស្សសិ។|
  count |៣០៧|
    block |តញ្ច សត្តជដោ លុទ្ទោ កឡារោ បុរិសាទកោ|
    block |វនេ នាថំ អបស្សន្តិំ សម្ពុលំ អគ្គហី ភុជេ។|
  count |៣០៨|
    block |អធិបន្នា បិសាចេន លុទ្ទេនាមិសចក្ខុនា|
    block |សា ច សត្តុវសម្បត្តា បតិមេវានុសោចតិ។|
  count |៣០៩|
    block |ន មេ ឥទំ តថា ទុក្ខំ យំ មំ ខាទេយ្យ រក្ខសោ|
    block |យញ្ច មេ អយ្យបុត្តស្ស មនោ ហេស្សតិ អញ្ញថា។|
  count |៣១០|
    block |ន សន្តិ ទេវា បវសន្តិ នូន ន ហិ នូន សន្តិ ឥធ លោកបាលា|
    block |សហសា ករោន្តានមសញ្ញតានំ ន ហិ នូន សន្តិ បដិសេធិតារោ។|
  count |៣១១|
    block |ឥត្ថីនមេសា បវរា យសស្សិនី សន្តា សមា អគ្គិរិវុគ្គតេជា|
    block |តញ្ចេ តុវំ រក្ខសាទេសិ កញ្ញំ មុទ្ធា ច ហិ សត្តធា តេ ផលេយ្យ|
    block |មា ត្វំ ទហី មុញ្ច បតិព្ពតាយ។|
  count |៣១២|
    block |សា ច អស្សមមាគច្ឆិ បមុត្តា បុរិសាទកា|
    block |នីឡំ បឡិនំ សកុណីវ គតសិង្គំវ អាលយំ។|
  count |៣១៣|
    block |សា តត្ថ បរិទេវេសិ រាជបុត្តី យសស្សិនី|
    block |សម្ពុលា ឧតុមត្តក្ខា វនេ នាថំ អបស្សន្តី។|
  count |៣១៤|
    block |សមណេ ព្រាហ្មណេ វន្ទេ សម្បន្នចរណេ ឥសេ|
    block |រាជបុត្តំ អបស្សន្តី តុម្ហំម្ហិ សរណំ គតា។|
  count |៣១៥|
    block |វន្ទេ សីហេ ច ព្យគ្ឃេ ច យេ ច អញ្ញេ វនេ មិគា|
    block |រាជបុត្តំ អបស្សន្តី តុម្ហំម្ហិ សរណំ គតា។|
  count |៣១៦|
    block |តិណា លតានិ ឱសធ្យោ បព្ពតានិ វនានិ ច|
    block |រាជបុត្តំ អបស្សន្តី តុម្ហំម្ហិ សរណំ គតា។|
  count |៣១៧|
    block |វន្ទេ ឥន្ទីវរីសាមំ រត្តិំ នក្ខត្តមាលិនិំ|
    block |រាជបុត្តំ អបស្សន្តី តុម្ហំម្ហិ សរណំ គតា។|
  count |៣១៨|
    block |វន្ទេ ភាគីរថិំ គង្គំ សវន្តីនំ បដិគ្គហំ|
    block |រាជបុត្តំ អបស្សន្តី តុម្ហំម្ហិ សរណំ គតា។|
  count |៣១៩|
    block |វន្ទេ អហំ បព្ពតរាជសេដ្ឋំ ហិមវន្តំ សិលុច្ចយំ|
    block |រាជបុត្តំ អបស្សន្តី តុម្ហំម្ហិ សរណំ គតា។|
  count |៣២០|
    block |អតិសាយំ វតាគច្ឆិ រាជបុត្តិ យសស្សិនិ|
    block |កេន នុជ្ជ សមាគច្ឆិ កោ តេ បិយតរោ មយា។|
  count |៣២១|
    block |ឥទំ ខោហំ តទាវោចំ គហិតា តេន សត្តុនា|
    block |ន មេ ឥទំ តថា ទុក្ខំ យំ មំ ខាទេយ្យ រក្ខសោ|
    block |យញ្ច មេ អយ្យបុត្តស្ស មនោ ហេស្សតិ អញ្ញថា។|
  count |៣២២|
    block |ចោរីនំ ពហុពុទ្ធីនំ យាសុ សច្ចំ សុទុល្លភំ|
    block |ថីនំ ភាវោ ទុរាជានោ មច្ឆស្សេវោទកេ គតំ។|
  count |៣២៣|
    block |តថា មំ សច្ចំ បាលេតុ បាលយិស្សតិ ចេ មមំ|
    block |យថាហំ នាភិជានាមិ អញ្ញំ បិយតរំ តយា|
    block |ឯតេន សច្ចវជ្ជេន ព្យាធិ តេ វូបសម្មតុ។|
  count |៣២៤|
    block |យេ កុញ្ជរា សត្តសតា ឧឡារា រក្ខន្តិ រត្តិន្ទិវមុយ្យុតាវុធា|
    block |ធនុគ្គហានញ្ច សតានិ សោឡស កថំវិធេ បស្សសិ ភទ្ទេ សត្តវោ។|
  count |៣២៥|
    block |អលង្កតាយោ បទុមុត្តរត្តចា វិរាគិតា បស្សតិ ហំសគគ្គរា|
    block |តាសំ សុណិត្វា មិតគីតវាទិតំ ន ទានិ មេ តាត តថា យថា បុរេ។|
  count |៣២៦|
    block |សុវណ្ណសំកច្ចធរា សុវិគ្គហា អលង្កតា មានុសិយច្ឆរូបមា|
    block |សេនោបិយា តាត អនិន្ទិតង្គិយោ ខត្តិយកញ្ញា បដិលោភយន្តិ នំ។|
  count |៣២៧|
    block |សចេ អហំ តាត តថា យថា បុរេ បតិំ តមុញ្ឆាយ បុនា វនេ ភរេ|
    block |សម្មានយេ មំ ន ច មំ វិមានយេ ឥតោបិ មេ តាត តតោ វរំ សិយា។|
  count |៣២៨|
    block |យមន្នបានេ វិបុលស្មិ ឱហិតេ នារី វិមដ្ឋាភរណា អលង្កតា|
    block |សព្ពង្គុបេតា បតិនោ ច អប្បិយា អពជ្ឈ តស្សា មរណំ តតោ វរំ។|
  count |៣២៩|
    block |អបិ ចេ ទលិទ្ទា កបណា អនាឡ្ហិយា កដាទុតីយា បតិនោ ច សា បិយា|
    block |សព្ពង្គុបេតាយបិ អប្បិយាយ អយមេវ សេយ្យា កបណាបិ យា បិយា។|
  count |៣៣០|
    block |សុទុល្លភិត្ថី បុរិសស្ស យា ហិតា ភត្តិត្ថិយា ទុល្លភោ យោ ហិតោ ច|
    block |ហិតា ច តេ សីលវតី ច ភរិយា ជនិន្ទ ធម្មំ ចរ សម្ពុលាយ។|
  count |៣៣១|
    block |សចេ តុវំ វិបុលេ លទ្ធភោគេ ឥស្សាវតិណ្ណា មរណំ ឧបេសិ|
    block |អហញ្ច តេ ភទ្ទេ ឥមា រាជកញ្ញា សព្ពេ តេ វចនករា ភវាមាតិ។|
  stand |សម្ពុលាជាតកំ នវមំ។|
  count |  |
  block |៥២០។ គន្ធតិន្ទុកជាតកំ ១០|
  count |៣៣២|
    block |អប្បមាទោ អមតំ បទំ បមាទោ មច្ចុនោ បទំ|
    block |អប្បមត្តា ន មីយន្តិ យេ បមត្តា យថា មតា។|
  count |៣៣៣|
    block |មទា បមាទោ ជាយេថ បមាទា ជាយតេ ខយោ|
    block |ខយា បទោសា ជាយន្តិ មា បមាទោ ភរតូសភ។|
  count |៣៣៤|
    block |ពហូ ហិ ខត្តិយា ជីនា អត្ថំ រដ្ឋំ បមាទិនោ|
    block |អថោបិ គាមិនោ គាមា អនគារា អគារិនោ។|
  count |៣៣៥|
    block |ខត្តិយស្ស បមត្តស្ស រដ្ឋស្មិំ រដ្ឋវឌ្ឍន|
    block |សព្ពេ ភោគា វិនស្សន្តិ រញ្ញោ តំ វុច្ចតេ អឃំ។|
  count |៣៣៦|
    block |នេស ធម្មោ មហារាជ អតិវេលំ បមជ្ជសិ|
    block |ឥទ្ធំ ផីតំ ជនបទំ ចោរា វិទ្ធំសយន្តិ នំ។|
  count |៣៣៧|
    block |ន តេ បុត្តា ភវិស្សន្តិ ន ហិរញ្ញំ ន ធានិយំ|
    block |រដ្ឋេ វិលុប្បមានម្ហិ សព្ពភោគេហិ ជិយ្យសិ។|
  count |៣៣៨|
    block |សព្ពភោគា បរិជិណ្ណំ រាជានំ វាបិ ខត្តិយំ|
    block |ញាតិមិត្តា សុហជ្ជា ច ន តំ មញ្ញន្តិ មានិយំ។|
  count |៣៣៩|
    block |ហត្ថារោហា អនីកដ្ឋា រថិកា បត្តិការកា|
    block |តមេវមុបជីវន្តា ន តំ មញ្ញន្តិ មានិយំ។|
  count |៣៤០|
    block |អសំវិហិតកម្មន្តំ ពាលំ ទុម្មន្តិមន្តិនំ|
    block |សិរី ជហតិ ទុម្មេធំ ជិណ្ណំវ ឧរគោ តចំ។|
  count |៣៤១|
    block |សុសំវិហិតកម្មន្តំ កាលុដ្ឋាយិំ អតន្ទិតំ|
    block |សព្ពេ ភោគាភិវឌ្ឍន្តិ គាវោ សឧសភាមិវ។|
  count |៣៤២|
    block |ឧបស្សុតិំ មហារាជ រដ្ឋេ ជនបទេ ចរ|
    block |តត្ថ ទិស្វា ច សុត្វា ច តតោ តំ បដិបជ្ជសិ។|
  count |៣៤៣|
    block |ឯវំ វេទេតុ បញ្ចាលោ សង្គាមេ សរមប្បិតោ|
    block |យថាហមជ្ជ វេទេមិ កណ្ដកេន សមប្បិតោ។|
  count |៣៤៤|
    block |ជិណ្ណោ ទុព្ពលចក្ខូសិ ន រូបំ សាធុ បស្សសិ|
    block |កិំ តត្ថ ព្រហ្មទត្តស្ស យំ តំ មគ្គេយ្យ កណ្ដកោ។|
  count |៣៤៥|
    block |ពហ្វេត្ថ ព្រហ្មទត្តស្ស សោហំ មគ្គស្មិ ព្រាហ្មណ|
    block |អរក្ខិតា ជានបទា អធម្មពលិនា ហតា។|
  count |៣៤៦|
    block |រត្តិញ្ហិ ចោរា ខាទន្តិ ទិវា ខាទន្តិ តុណ្ឌិយា|
    block |រដ្ឋស្មិំ កូដរាជស្ស ពហុ អធម្មិកោ ជនោ។|
  count |៣៤៧|
    block |ឯតាទិសេ ភយេ ជាតេ ភយដ្ដា តាត មាណវា|
    block |និល្លេនកានិ កុព្ពន្តិ វនេ អាហត្វ កណ្ដកំ។|
  count |៣៤៨|
    block |កទាស្សុ នាមយំ រាជា ព្រហ្មទត្តោ មរិស្សតិ|
    block |យស្ស រដ្ឋម្ហិ ជិយ្យន្តិ អប្បតិកា កុមារិកា។|
  count |៣៤៩|
    block |ទុព្ភាសិតញ្ហិ តេ ជម្មិ អនត្ថបទកោវិទេ|
    block |កុហិំ រាជា កុមារីនំ ភត្តារំ បរិយេសតិ។|
  count |៣៥០|
    block |ន មេ ទុព្ភាសិតំ ព្រហ្មេ កោវិទត្ថបទា អហំ|
    block |អរក្ខិតា ជានបទា អធម្មពលិនា ហតា។|
  count |៣៥១|
    block |រត្តិញ្ហិ ចោរា ខាទន្តិ ទិវា ខាទន្តិ តុណ្ឌិយា|
    block |រដ្ឋស្មិំ កូដរាជស្ស ពហុ អធម្មិកោ ជនោ|
    block |ទុជ្ជីវេ ទុព្ភរេ ទារេ កុតោ ភត្តា កុមារិយោ។|
  count |៣៥២|
    block |ឯវំ សយតុ បញ្ចាលោ សង្គាមេ សត្តិយា ហតោ|
    block |យថាយំ កបណោ សេតិ ហតោ ផាលេន សាលិយោ។|
  count |៣៥៣|
    block |អធម្មេន តុវំ ជម្ម ព្រហ្មទត្តស្ស កុជ្ឈសិ|
    block |យោ ត្វំ សបសិ រាជានំ អបរជ្ឈិត្វាន អត្តនោ។|
  count |៣៥៤|
    block |ធម្មេន ព្រហ្មទត្តស្ស អហំ កុជ្ឈាមិ ព្រាហ្មណ|
    block |អរក្ខិតា ជានបទា អធម្មពលិនា ហតា។|
  count |៣៥៥|
    block |រត្តិញ្ហិ ចោរា ខាទន្តិ ទិវា ខាទន្តិ តុណ្ឌិយា|
    block |រដ្ឋស្មិំ កូដរាជស្ស ពហុ អធម្មិកោ ជនោ។|
  count |៣៥៦|
    block |សា នូន បុន រេ បក្កា វិកាលេ ភត្តមាហរិ|
    block |ភត្តហារិំ អបេក្ខន្តោ ហតោ ផាលេន សាលិយោ។|
  count |៣៥៧|
    block |ឯវំ ហញ្ញតុ បញ្ចាលោ សង្គាមេ អសិនា ហតោ|
    block |យថាហមជ្ជ បហតោ ខីរញ្ច មេ បវដ្ដិតំ។|
  count |៣៥៨|
    block |យំ បសុ ខីរំ ឆឌ្ឌេតិ បសុបាលំ វិហិំសតិ|
    block |កិំ តត្ថ ព្រហ្មទត្តស្ស យំ នោ គរហតេ ភវំ។|
  count |៣៥៩|
    block |គារយ្ហោ ព្រហ្មេ បញ្ចាលោ ព្រហ្មទត្តស្ស រាជិនោ|
    block |អរក្ខិតា ជានបទា អធម្មពលិនា ហតា។|
  count |៣៦០|
    block |រត្តិញ្ហិ ចោរា ខាទន្តិ ទិវា ខាទន្តិ តុណ្ឌិយា|
    block |រដ្ឋស្មិំ កូដរាជស្ស ពហុ អធម្មិកោ ជនោ។|
  count |៣៦១|
    block |ចណ្ឌា អដនកា គាវី យំ បុរេ ន ទុហាមសេ|
    block |តំ ទានិ អជ្ជ ទោហាម ខីរកាមេហុបទ្ទុតា។|
  count |៣៦២|
    block |ឯវំ កន្ទតុ បញ្ចាលោ វិបុត្តោ វិប្បសុក្ខតុ|
    block |យថាយំ កបណា គាវី វិបុត្តា បរិធាវតិ។|
  count |៣៦៣|
    block |យំ បសុ បសុបាលស្ស សម្ភមេយ្យ រវេយ្យ វា|
    block |កោ នីធ អបរាធត្ថិ ព្រហ្មទត្តស្ស រាជិនោ។|
  count |៣៦៤|
    block |អបរាធោ មហាព្រហ្មេ ព្រហ្មទត្តស្ស រាជិនោ|
    block |អរក្ខិតា ជានបទា អធម្មពលិនា ហតា។|
  count |៣៦៥|
    block |រត្តិញ្ហិ ចោរា ខាទន្តិ ទិវា ខាទន្តិ តុណ្ឌិយា|
    block |រដ្ឋស្មិំ កូដរាជស្ស ពហុ អធម្មិកោ ជនោ|
    block |កថំ នោ អសិកោសត្ថា ខីរបា ហញ្ញតេ បជា។|
  count |៣៦៦|
    block |ឯវំ ខជ្ជតុ បញ្ចាលោ ហតោ យុទ្ធេ សបុត្តកោ|
    block |យថាហមជ្ជ ខជ្ជាមិ គាមិកេហិ អរញ្ញជោ។|
  count |៣៦៧|
    block |ន សព្ពភូតេសុ វិធេន្តិ រក្ខំ រាជានោ មណ្ឌូក មនុស្សលោកេ|
    block |នេត្តាវតា រាជា អធម្មចារី យំ តាទិសំ ជីវមទេយ្យុ ធង្កា។|
  count |៣៦៨|
    block |អធម្មរូបោ វត ព្រហ្មចារី អនុប្បិយំ ភាសសិ ខត្តិយស្ស|
    block |វិលុប្បមានាយ បុថុប្បជាយ បូជេសិ រាជំ បរមប្បមាទំ។|
  count |៣៦៩|
    block |សចេ ឥមំ ព្រហ្មេ សុរជ្ជកំ សិយា ផីតំ រដ្ឋំ មុទិតំ វិប្បសន្នំ|
    block |ភុត្វា ពលិំ អគ្គបិណ្ឌញ្ច កាកា ន មាទិសំ ជីវមទេយ្យុ ធង្កាតិ។|
    block |កិំឆន្ទ កុម្ភ ជយទ្ទិស ឆទ្ទន្ត អថ បណ្ឌិតសម្ភវ សិរកបិ|
    block |ទករក្ខស បណ្ឌរនាគវរោ អថ សម្ពុល តិន្ទុកទេវសុតោតិ។|
  stand |គន្ធតិន្ទុកជាតកំ ទសមំ។|
  block |តស្សុទ្ទានំ|
  stand |តិំសនិបាតំ និដ្ឋិតំ។|
  stand |ជាតកបាឡិយា បឋមោ ភាគោ និដ្ឋិតោ។|
