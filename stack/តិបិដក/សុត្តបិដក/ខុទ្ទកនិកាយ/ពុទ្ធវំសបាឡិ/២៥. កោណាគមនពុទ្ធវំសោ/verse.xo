block |២៥។ កោណាគមនពុទ្ធវំសោ|
  count |១|
    block |កកុសន្ធស្ស អបរេន សម្ពុទ្ធោ ទ្វិបទុត្តមោ|
    block |កោណាគមនោ នាម ជិនោ លោកជេដ្ឋោ នរាសភោ។|
  count |២|
    block |ទសធម្មេ បូរយិត្វាន កន្តារំ សមតិក្កមិ|
    block |បវាហិយ មលំ សព្ពំ បត្តោ សម្ពោធិមុត្តមំ។|
  count |៣|
    block |ធម្មចក្កំ បវត្តេន្តេ កោណាគមននាយកេ|
    block |តិំសកោដិសហស្សានំ បឋមាភិសមយោ អហុ។|
  count |៤|
    block |បាដិហីរំ ករោន្តេ ច បរវាទប្បមទ្ទនេ|
    block |វីសតិកោដិសហស្សានំ ទុតិយាភិសមយោ អហុ។|
  count |៥|
    block |តតោ វិកុព្ពនំ កត្វា ជិនោ ទេវបុរំ គតោ|
    block |វសតេ តត្ថ សម្ពុទ្ធោ សិលាយ បណ្ឌុកម្ពលេ។|
  count |៦|
    block |បករណេ សត្ត ទេសេន្តោ វស្សំ វសតិ សោ មុនិ|
    block |ទសកោដិសហស្សានំ តតិយាភិសមយោ អហុ។|
  count |៧|
    block |តស្សាបិ ទេវទេវស្ស ឯកោ អាសិ សមាគមោ|
    block |ខីណាសវានំ វិមលានំ សន្តចិត្តាន តាទិនំ។|
  count |៨|
    block |តិំសភិក្ខុសហស្សានំ តទា អាសិ សមាគមោ|
    block |ឱឃានមតិក្កន្តានំ ភិជ្ជិតានញ្ច មច្ចុយា។|
  count |៩|
    block |អហំ តេន សមយេន បព្ពតោ នាម ខត្តិយោ|
    block |មិត្តាមច្ចេហិ សម្បន្នោ អនន្តពលវាហនោ។|
  count |១០|
    block |សម្ពុទ្ធទស្សនំ គន្ត្វា សុត្វា ធម្មមនុត្តរំ|
    block |និមន្តេត្វា សជិនសង្ឃំ ទានំ ទត្វា យទិច្ឆកំ។|
  count |១១|
    block |បដ្ដុណ្ណំ ចីនបដ្ដញ្ច កោសេយ្យំ កម្ពលម្បិ ច|
    block |សោវណ្ណបាទុកញ្ចេវ អទាសិំ សត្ថុសាវកេ។|
  count |១២|
    block |សោបិ មំ ពុទ្ធោ ព្យាកាសិ សង្ឃមជ្ឈេ និសីទិយ|
    block |ឥមម្ហិ ភទ្ទកេ កប្បេ អយំ ពុទ្ធោ ភវិស្សតិ។|
  count |១៣|
    block |អហុ កបិលវ្ហយា រម្មា…បេ។… ហេស្សាម សម្មុខា ឥមំ។|
  count |១៤|
    block |តស្សាបិ វចនំ សុត្វា ភិយ្យោ ចិត្តំ បសាទយិំ|
    block |ឧត្តរិំ វតមធិដ្ឋាសិំ ទសបារមិបូរិយា។|
  count |១៥|
    block |សព្ពញ្ញុតំ គវេសន្តោ ទានំ ទត្វា នរុត្តមេ|
    block |ឱហាយាហំ មហារជ្ជំ បព្ពជិំ ជិនសន្តិកេ។|
  count |១៦|
    block |នគរំ សោភវតី នាម សោភោ នាមាសិ ខត្តិយោ|
    block |វសតេ តត្ថ នគរេ សម្ពុទ្ធស្ស មហាកុលំ។|
  count |១៧|
    block |ព្រាហ្មណោ យញ្ញទត្តោ ច អាសិ ពុទ្ធស្ស សោ បិតា|
    block |ឧត្តរា នាម ជនិកា កោណាគមនស្ស សត្ថុនោ។|
  count |១៨|
    block |តីណិ វស្សសហស្សានិ អគារំ អជ្ឈ សោ វសិ|
    block |តុសិតសន្តុសិតសន្តុដ្ឋា តយោ បាសាទមុត្តមា។|
  count |១៩|
    block |អនូនសោឡសសហស្សានិ នារិយោ សមលង្កតា|
    block |រុចិគត្តា នាម នារី សត្ថវាហោ នាម អត្រជោ។|
  count |២០|
    block |និមិត្តេ ចតុរោ ទិស្វា ហត្ថិយានេន និក្ខមិ|
    block |ឆមាសំ បធានចារំ អចរី បុរិសុត្តមោ។|
  count |២១|
    block |ព្រហ្មុនា យាចិតោ សន្តោ កោណាគមននាយកោ|
    block |វត្តិ ចក្កំ មហាវីរោ មិគទាយេ នរុត្តមោ។|
  count |២២|
    block |ភិយ្យសោ ឧត្តរោ នាម អហេសុំ អគ្គសាវកា|
    block |សោត្ថិជោ នាមុបដ្ឋាកោ កោណាគមនស្ស សត្ថុនោ។|
  count |២៣|
    block |សមុទ្ទា ឧត្តរា ចេវ អហេសុំ អគ្គសាវិកា|
    block |ពោធិ តស្ស ភគវតោ ឧទុម្ពរោតិ បវុច្ចតិ។|
  count |២៤|
    block |ឧគ្គោ ច សោមទេវោ ច អហេសុំ អគ្គុបដ្ឋកា|
    block |សីវលា ចេវ សាមា ច អហេសុំ អគ្គុបដ្ឋិកា។|
  count |២៥|
    block |ឧច្ចត្តនេន សោ ពុទ្ធោ តិំសហត្ថសមុគ្គតោ|
    block |ឧក្កាមុខេ យថា កម្ពុ ឯវំ រំសីហិ មណ្ឌិតោ។|
  count |២៦|
    block |តិំសវស្សសហស្សានិ អាយុ ពុទ្ធស្ស តាវទេ|
    block |តាវតា តិដ្ឋមានោ សោ តារេសិ ជនតំ ពហុំ។|
  count |២៧|
    block |ធម្មចេតិំ សមុស្សេត្វា ធម្មទុស្សវិភូសិតំ|
    block |ធម្មបុប្ផគុឡំ កត្វា និព្ពុតោ សោ សសាវកោ។|
  count |២៨|
    block |មហាវិលាសោ តស្ស ជនោ សិរិធម្មប្បកាសនោ|
    block |សព្ពំ តមន្តរហិតំ ននុ រិត្តា សព្ពសង្ខារា។|
  count |២៩|
    block |កោណាគមនោ សម្ពុទ្ធោ បព្ពតារាមម្ហិ និព្ពុតោ|
    block |ធាតុវិត្ថារិកំ អាសិ តេសុ តេសុ បទេសតោតិ។|
  stand |កោណាគមនស្ស ភគវតោ វំសោ តេវីសតិមោ។|
