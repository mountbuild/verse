block |៥។ មង្គលពុទ្ធវំសោ|
  count |១|
    block |កោណ្ឌញ្ញស្ស អបរេន មង្គលោ នាម នាយកោ|
    block |តមំ លោកេ និហន្ត្វាន ធម្មោក្កមភិធារយិ។|
  count |២|
    block |អតុលាសិ បភា តស្ស ជិនេហញ្ញេហិ ឧត្តរិំ|
    block |ចន្ទសូរិយបភំ ហន្ត្វា ទសសហស្សី វិរោចតិ។|
  count |៣|
    block |សោបិ ពុទ្ធោ បកាសេសិ ចតុរោ សច្ចវរុត្តមេ|
    block |តេ តេ សច្ចរសំ បីត្វា វិនោទេន្តិ មហាតមំ។|
  count |៤|
    block |បត្វាន ពោធិមតុលំ បឋមេ ធម្មទេសនេ|
    block |កោដិសតសហស្សានំ ធម្មាភិសមយោ អហុ។|
  count |៥|
    block |សុរិន្ទទេវភវនេ ពុទ្ធោ ធម្មមទេសយិ|
    block |តទា កោដិសហស្សានំ ទុតិយោ សមយោ អហុ។|
  count |៦|
    block |យទា សុនន្ទោ ចក្កវត្តី សម្ពុទ្ធំ ឧបសង្កមិ|
    block |តទា អាហនិ សម្ពុទ្ធោ ធម្មភេរិំ វរុត្តមំ។|
  count |៧|
    block |សុនន្ទស្សានុចរា ជនតា តទាសុំ នវុតិកោដិយោ|
    block |សព្ពេបិ តេ និរវសេសា អហេសុំ ឯហិ ភិក្ខុកា។|
  count |៨|
    block |សន្និបាតា តយោ អាសុំ មង្គលស្ស មហេសិនោ|
    block |កោដិសតសហស្សានំ បឋមោ អាសិ សមាគមោ។|
  count |៩|
    block |ទុតិយោ កោដិសតសហស្សានំ តតិយោ នវុតិកោដិនំ|
    block |ខីណាសវានំ វិមលានំ តទា អាសិ សមាគមោ។|
  count |១០|
    block |អហំ តេន សមយេន សុរុចី នាម ព្រាហ្មណោ|
    block |អជ្ឈាយកោ មន្តធរោ តិណ្ណំ វេទាន បារគូ។|
  count |១១|
    block |តមហំ ឧបសង្កម្ម សរណំ គន្ត្វាន សត្ថុនោ|
    block |សម្ពុទ្ធប្បមុខំ សង្ឃំ គន្ធមាលេន បូជយិំ|
    block |បូជេត្វា គន្ធមាលេន គវបានេន តប្បយិំ។|
  count |១២|
    block |សោបិ មំ ពុទ្ធោ ព្យាកាសិ មង្គលោ ទ្វិបទុត្តមោ|
    block |អបរិមេយ្យិតោ កប្បេ អយំ ពុទ្ធោ ភវិស្សតិ។|
  count |១៣|
    block |បធានំ បទហិត្វាន…បេ។… ហេស្សាម សម្មុខា ឥមំ។|
  count |១៤|
    block |តស្សាបិ វចនំ សុត្វា ភិយ្យោ ចិត្តំ បសាទយិំ|
    block |ឧត្តរិំ វតមធិដ្ឋាសិំ ទស បារមិបូរិយា។|
  count |១៥|
    block |តទា បីតិមនុព្រូហន្តោ សម្ពោធិវរបត្តិយា|
    block |ពុទ្ធេ ទត្វាន មំ គេហំ បព្ពជិំ តស្ស សន្តិកេ។|
  count |១៦|
    block |សុត្តន្តំ វិនយញ្ចាបិ នវង្គំ សត្ថុសាសនំ|
    block |សព្ពំ បរិយាបុណិត្វា សោភយិំ ជិនសាសនំ។|
  count |១៧|
    block |តត្ថប្បមត្តោ វិហរន្តោ ព្រហ្មំ ភាវេត្វ ភាវនំ|
    block |អភិញ្ញាបារមិំ គន្ត្វា ព្រហ្មលោកមគច្ឆហំ។|
  count |១៨|
    block |ឧត្តរំ នាម នគរំ ឧត្តរោ នាម ខត្តិយោ|
    block |ឧត្តរា នាម ជនិកា មង្គលស្ស មហេសិនោ។|
  count |១៩|
    block |នវវស្សសហស្សានិ អគារំ អជ្ឈ សោ វសិ|
    block |យសវា សុចិមា សិរីមា តយោ បាសាទមុត្តមា។|
  count |២០|
    block |សមតិំសសហស្សានិ នារិយោ សមលង្កតា|
    block |យសវតី នាម នារី សីវលោ នាម អត្រជោ។|
  count |២១|
    block |និមិត្តេ ចតុរោ ទិស្វា អស្សយានេន និក្ខមិ|
    block |អនូនអដ្ឋមាសានិ បធានំ បទហី ជិនោ។|
  count |២២|
    block |ព្រហ្មុនា យាចិតោ សន្តោ មង្គលោ នាម នាយកោ|
    block |វត្តិ ចក្កំ មហាវីរោ វនេ សិរីវរុត្តមេ។|
  count |២៣|
    block |សុទេវោ ធម្មសេនោ ច អហេសុំ អគ្គសាវកា|
    block |បាលិតោ នាមុបដ្ឋាកោ មង្គលស្ស មហេសិនោ។|
  count |២៤|
    block |សីវលា ច អសោកា ច អហេសុំ អគ្គសាវិកា|
    block |ពោធិ តស្ស ភគវតោ នាគរុក្ខោតិ វុច្ចតិ។|
  count |២៥|
    block |នន្ទោ ចេវ វិសាខោ ច អហេសុំ អគ្គុបដ្ឋកា|
    block |អនុលា ចេវ សុតនា ច អហេសុំ អគ្គុបដ្ឋិកា។|
  count |២៦|
    block |អដ្ឋាសីតិ រតនានិ អច្ចុគ្គតោ មហាមុនិ|
    block |តតោ និទ្ធាវតី រំសី អនេកសតសហស្សិយោ។|
  count |២៧|
    block |នវុតិវស្សសហស្សានិ អាយុ វិជ្ជតិ តាវទេ|
    block |តាវតា តិដ្ឋមានោ សោ តារេសិ ជនតំ ពហុំ។|
  count |២៨|
    block |យថាបិ សាគរេ ឩមី ន សក្កា តា គណេតុយេ|
    block |តថេវ សាវកា តស្ស ន សក្កា តេ គណេតុយេ។|
  count |២៩|
    block |យាវ អដ្ឋាសិ សម្ពុទ្ធោ មង្គលោ លោកនាយកោ|
    block |ន តស្ស សាសនេ អត្ថិ សកិលេសមរណំ តទា។|
  count |៣០|
    block |ធម្មោក្កំ ធារយិត្វាន សន្តារេត្វា មហាជនំ|
    block |ជលិត្វា ធូមកេតូវ និព្ពុតោ សោ មហាយសោ។|
  count |៣១|
    block |សង្ខារានំ សភាវត្ថំ ទស្សយិត្វា សទេវកេ|
    block |ជលិត្វា អគ្គិក្ខន្ធោវ សូរិយោ អត្ថង្គតោ យថា។|
  count |៣២|
    block |ឧយ្យានេ វស្សរេ នាម ពុទ្ធោ និព្ពាយិ មង្គលោ|
    block |តត្ថេវស្ស ជិនថូបោ តិំសយោជនមុគ្គតោតិ។|
  stand |មង្គលស្ស ភគវតោ វំសោ តតិយោ។|
