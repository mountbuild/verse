block |២។ សាសនបដ្ឋានទុតិយភូមិ|
  count |១៣|, |តត្ថ កតមំ សាសនប្បដ្ឋានំ។ សំកិលេសភាគិយំ សុត្តំ វាសនា ភាគិយំ សុត្តំ និព្ពេធភាគិយំ សុត្តំ អសេក្ខភាគិយំ សុត្តំ សំកិលេសភាគិយញ្ច វាសនាភាគិយញ្ច សំកិលេសភាគិយញ្ច និព្ពេធភាគិយញ្ច សំកិលេសភាគិយញ្ច និព្ពេធភាគិយញ្ច អសេក្ខភាគិយញ្ច វាសនាភាគិយញ្ច និព្ពេធភាគិយញ្ច។ អាណត្តិ ផលំ ឧបាយោ អាណត្តិ ច ផលញ្ច ផលញ្ច ឧបាយោ ច អាណត្តិ ច ផលញ្ច ឧបាយោ ច។ អស្សាទោ អាទីនវោ និស្សរណំ អស្សាទោ ច អាទីនវោ ច អស្សាទោ ច និស្សរណញ្ច អាទីនវោ ច និស្សរណញ្ច អស្សាទោ ច អាទីនវោ ច និស្សរណញ្ច។ លោកិកំ លោកុត្តរំ លោកិកញ្ច លោកុត្តរញ្ច។ កម្មំ វិបាកោ កម្មញ្ច វិបាកោ ច។ និទ្ទិដ្ឋំ អនិទ្ទិដ្ឋំ និទ្ទិដ្ឋញ្ច អនិទ្ទិដ្ឋញ្ច។ ញាណំ ញេយ្យំ ញាណញ្ច ញេយ្យញ្ច។ ទស្សនំ ភាវនា ទស្សនញ្ច ភាវនា ច។ វិបាកកម្មំ ន វិបាកកម្មំ នេវវិបាកនវិបាកកម្មំ។ សកវចនំ បរវចនំ សកវចនញ្ច បរវចនញ្ច។ សត្តាធិដ្ឋានំ ធម្មាធិដ្ឋានំ សត្តាធិដ្ឋានញ្ច ធម្មាធិដ្ឋានញ្ច។ ថវោ សកវចនាធិដ្ឋានំ បរវចនាធិដ្ឋានំ សកវចនាធិដ្ឋានញ្ច បរវចនាធិដ្ឋានញ្ច។ កិរិយំ ផលំ កិរិយញ្ច ផលញ្ច។ អនុញ្ញាតំ បដិក្ខិត្តំ អនុញ្ញាតញ្ច បដិក្ខិត្តញ្ច។ ឥមានិ ឆ បដិក្ខិត្តានិ។|
  count |១៤|, |តត្ថ កតមំ សំកិលេសភាគិយំ សុត្តំ។|
  block
    block |កាមន្ធា ជាលសញ្ឆន្នា តណ្ហាឆទនឆាទិតា|
    block |បមត្តពន្ធុនា ពទ្ធា មច្ឆាវ កុមិនាមុខេ|
    block |ជរាមរណមន្វេន្តិ វច្ឆោ ខីរបកោវ មាតរំ។|
    block |មនោបុព្ពង្គមា ធម្មា មនោសេដ្ឋា មនោមយា|
    block |មនសា ចេ បសន្នេន ភាសតិ វា ករោតិ វា|
    block |តតោ នំ សុខមន្វេតិ ឆាយាវ អនបាយិនី។|
    block |ឧទ្ធំ អធោ សព្ពធិ វិប្បមុត្តោ អយំ អហស្មីតិ អនានុបស្សី|
    block |ឯវំ វិមុត្តោ ឧទតារិ ឱឃំ អតិណ្ណបុព្ពំ អបុនព្ភវាយ។|
    block |យស្ស សេលូបមំ ចិត្តំ ឋិតំ នានុបកម្បតិ|
    block |វិរត្តំ រជនីយេសុ កោបនេយ្យេ ន កុប្បតិ|
    block |យស្សេវំ ភាវិតំ ចិត្តំ កុតោ តំ ទុក្ខមេស្សតីតិ។|
    block |ឆន្នមតិវស្សតិ វិវដំ នាតិវស្សតិ|
    block |តស្មា ឆន្នំ វិវរេថ ឯវំ តំ នាតិវស្សតិ។|
    block |ន តំ ទឡ្ហំ ពន្ធនមាហុ ធីរា យទាយសំ ទារុជបព្ពជញ្ច|
    block |សារត្តរត្តា មណិកុណ្ឌលេសុ បុត្តេសុ ទារេសុ ច យា អបេក្ខា។|
    block |អយំ លោកោ សន្តាបជាតោ ផស្សបរេតោ រោគំ វទតិ អត្តតោ|
    block |យេន យេន ហិ មញ្ញន្តិ តតោ តំ ហោតិ អញ្ញថា។|
    block |អញ្ញថាភាវី ភវសត្តោ លោកោ ភវបរេតោ ភវមេវាភិនន្ទតិ|
    block |យទភិនន្ទតិ តំ ភយំ យស្ស ភាយតិ តំ ទុក្ខំ|
    block |ភវវិប្បហានាយ ខោ បនិទំ ព្រហ្មចរិយំ វុស្សតិ។|
    block |ឯវមេតំ យថាភូតំ សម្មប្បញ្ញាយ បស្សតោ|
    block |ភវតណ្ហា បហីយតិ វិភវំ នាភិនន្ទតិ|
    block |សព្ពសោ តណ្ហានំ ខយា អសេសវិរាគនិរោធោ និព្ពានំ។|
    block |តស្ស និព្ពុតស្ស ភិក្ខុនោ អនុបាទា បុនព្ភវោ ន ហោតិ|
    block |អភិភូតោ មារោ វិជិតសង្គាមោ ឧបេច្ចគា សព្ពភវានិ តាទីតិ។|
    block |ទទតោ បុញ្ញំ បវឌ្ឍតិ សំយមតោ វេរំ ន ចីយតិ|
    block |កុសលោ ច ជហាតិ បាបកំ រាគទោសមោហក្ខយា សនិព្ពុតោតិ។|
    block |កាមន្ធា ជាលសញ្ឆន្នា បញ្ច នីវរណានិ ច|
    block |មនោបុព្ពង្គមា ធម្មា មហានាមោ ច សាកិយោ។|
    block |ឧទ្ធំ អធោ វិប្បមុត្តោ យញ្ច សីលកិមត្ថិយា|
    block |យស្ស សេលូបមំ ចិត្តំ ឧបតិស្ស បុច្ឆាទិកា។|
    block |យស្ស កាយគតាសតិ ឆន្នំ តមោបរាយណោ|
    block |ន តំ ទឡ្ហំ ចេតសិកំ អយំ លោកោតិអាទិកំ។|
    block |ចត្តារោ ចេវ បុគ្គលា ទទតោ បុញ្ញំ បវឌ្ឍិតំ|
    block |សោតានុគតធម្មេសុ ឥមា តេសំ ឧទ្ទានគាថា។|
    block |សចេ ភាយថ ទុក្ខស្ស សចេ វោ ទុក្ខមប្បិយំ|
    block |មាកត្ថ បាបកំ កម្មំ អាវិ វា យទិ វា រហោ។|
    block |ធម្មោ ហវេ រក្ខតិ ធម្មចារិំ ឆត្តំ មហន្តំ យថ វស្សកាលេ|
    block |ឯសានិសំសោ ធម្មេ សុចិណ្ណេ ន ទុគ្គតិំ គច្ឆតិ ធម្មចារី។|
    block |សព្ពេ ធម្មា អនត្តាតិ យទា បញ្ញាយ បស្សតិ|
    block |អថ និព្ពិន្ទតិ ទុក្ខេ ឯស មគ្គោ វិសុទ្ធិយា។|
    block |សចេ ភាយថ ទុក្ខស្ស សចេ វោ ទុក្ខមប្បិយំ|
    block |មាកត្ថ បាបកំ កម្មំ អាវិ វា យទិ វា រហោ។|
    block |សចេ ហិ បាបកំ កម្មំ ករោថ វា ករិស្សថ|
    block |ន វោ ទុក្ខា បមោក្ខាត្ថិ ឧបច្ចាបិ បលាយតំ។|
    block |សីលេ បតិដ្ឋាយ នរោ សបញ្ញោ ចិត្តំ បញ្ញញ្ច ភាវយំ|
    block |អាតាបី និបកោ ភិក្ខុ សោ ឥមំ វិជដយេ ជដំ។|
    block |សុញ្ញតោ លោកំ អវេក្ខស្សុ មោឃរាជ សទា សតោ|
    block |អត្តានុទិដ្ឋិំ ឧហច្ច ឯវំ មច្ចុតរោ សិយា។|
    block |យោ កាមេ បរិវជ្ជេតិ សប្បស្សេវ បទា សិរោ|
    block |សោមំ វិសត្តិកំ លោកេ សតោ សមតិវត្តតិ។|
    block |យានិ ករោតិ បុរិសោ តានិ អត្តនិ បស្សតិ|
    block |កល្យាណការី កល្យាណំ បាបការី ច បាបកំ។|
    block |សុខោ វិបាកោ បុញ្ញានំ អធិប្បាយោ ច ឥជ្ឈតិ|
    block |ខិប្បញ្ច បរមំ សន្តិំ និព្ពានមធិគច្ឆតីតិ។|
    block |អាទានស្ស ភយំ ញត្វា ជាតិមរណសម្ភវំ|
    block |អនាទាតុំ និព្ពត្តតិ ជាតិមរណសង្ខយា។|
    block |កាមា ហិ ចិត្រា វិវិធា មនោរមា វិរូបរូបេហិ មថេន្តិ ចិត្តំ|
    block |តស្មា អហំ បព្ពជិតោម្ហិ រាជ អបណ្ណកំ សាមញ្ញមេវ សេយ្យោ។|
    block |ន ហិ បាបំ កតំ កម្មំ សជ្ជុខីរំវ មុច្ចតិ|
    block |ឌហន្តំ ពាលមន្វេតិ ភស្មច្ឆន្នោវ បាវកោ។|
    block |យស្សិន្ទ្រិយានិ សមថង្គតានិ អស្សា យថា សារថិនា សុទន្តា|
    block |បហីនមានស្ស អនាសវស្ស ទេវាបិ តស្ស បិហយន្តិ តាទិនោតិ។|
    block |សត្តិយា វិយ ឱមដ្ឋោ ទយ្ហមានោវ មត្ថកេ|
    block |កាមរាគប្បហានាយ សតោ ភិក្ខុ បរិព្ពជេ។|
    block |សត្តិយា វិយ ឱមដ្ឋោ ទយ្ហមានោវ មត្ថកេតិ លោកិកំ|
    block |កាមរាគប្បហានាយ សតោ ភិក្ខុ បរិព្ពជេតិ លោកុត្តរំ|
    block |យោ បាណមតិបាតេតិ មុសាវាទញ្ច ភាសតិ|
    block |លោកេ អទិន្នំ អាទិយតិ បរទារញ្ច គច្ឆតិ។|
    block |សុរាមេរយបានញ្ច យោ នរោ អនុយុញ្ជតិ|
    block |អប្បហាយ បញ្ច វេរានិ ទុស្សីលោ ឥតិ វុច្ចតិ។|
    block |អយសាវ មលំ សមុដ្ឋិតំ តតុដ្ឋាយ តមេវ ខាទតិ|
    block |ឯវំ អតិធោនចារិនំ សានិ កម្មានិ នយន្តិ ទុគ្គតិំ។|
    block |នេលង្គោ សេតបច្ឆាទោ ឯការោ វត្តតី រថោ|
    block |អនីឃំ បស្ស អាយន្តំ ឆិន្នសោតំ អពន្ធនំ|
    block |យំ វា ចិត្តំ សមណេសុ ចិត្តាគហបតិ ទិស្សតិ។|
    block |សុខោ វិវេកោ តុដ្ឋស្ស សុតធម្មស្ស បស្សតោ|
    block |អព្យាបជ្ជំ សុខំ លោកេ បាណភូតេសុ សំយមោតិ។|
    block |សុខា វិរាគតា លោកេ កាមានំ សមតិក្កមោ|
    block |អស្មិមានស្ស យោ វិនយោ ឯតំ វេ បរមំ សុខន្តិ។|
    block |បសន្ននេត្តោ សុមុខោ ព្រហា ឧជុ បតាបវា|
    block |មជ្ឈេ សមណសង្ឃស្ស អាទិច្ចោវ វិរោចសិ។|
    block |បញ្ញា ហិ សេដ្ឋា លោកស្មិំ យាយំ និព្ពេធគាមិនី|
    block |យាយ សម្មា បជានាតិ ជាតិមរណសង្ខយំ។|
    block |កាមេសុ សត្តា កាមសង្គសត្តា សំយោជនេ វជ្ជមបស្សមានា|
    block |ន ហិ ជាតុ សំយោជនសង្គសត្តា ឱឃំ តរេយ្យុំ វិបុលំ មហន្តំ។|
    block |សព្ពេ ធម្មា អនត្តាតិ យទា បញ្ញាយ បស្សតិ|
    block |អថ និព្ពិន្ទតិ ទុក្ខេ ឯស មគ្គោ វិសុទ្ធិយា។|
    block |ឯសេវ មគ្គោ នត្ថញ្ញោ ទស្សនស្ស វិសុទ្ធិយា|
    block |ឯតញ្ហិ តុម្ហេ បដិបជ្ជថ មារស្សេតំ បមោហនំ។|
    block |យស្សិន្ទ្រិយានិ សុភាវិតានិ អជ្ឈត្តំ ពហិទ្ធា ច សព្ពលោកេ|
    block |សោ បុគ្គលោ មតិ ច រូបសញ្ញី សុមោហគតា ន ជានាតិ។|
    block |វចសា មនសាថ កម្មុនា ច អវិរុទ្ធោ សម្មា វិទិត្វា ធម្មំ|
    block |និព្ពានបទាភិបត្ថយានោ សម្មា សោ លោកេ បរិព្ពជេយ្យ។|
    block |រូបំ វេទយិតំ សញ្ញា វិញ្ញាណំ យា ចេវ ចេតនា|
    block |នេសោហមស្មិ ន មេសោ អត្តា ឥតិ ទិដ្ឋោ វិរជ្ជតិ។|
    block |យេ ឯវំ បដិបជ្ជន្តិ នយំ ពុទ្ធេន ទេសិតំ|
    block |តេ ទុក្ខស្សន្តំ ករិស្សន្តិ សត្ថុសាសនការកាតិ។|
    block |សព្ពបាបស្ស អករណំ កុសលស្ស ឧបសម្បទា|
    block |សចិត្តបរិយោទបនំ ឯតំ ពុទ្ធាន សាសនំ។|
    block |នត្ថិ បុត្តសមំ បេមំ នត្ថិ គោណសមិតំ ធនំ|
    block |នត្ថិ សូរិយសមា អាភា សមុទ្ទបរមា សរា។|
    block |យំ បត្តំ យញ្ច បត្តព្ពំ ឧភយមេតំ រជានុកិណ្ណំ|
    block |យេ ឯវំវាទិនោ នត្ថិ តេសំ កាមេសុ ទោសោតិ។|
    block |នន្ទតិ បុត្តេហិ បុត្តិមា គោមា គោហិ តថេវ នន្ទតិ|
    block |ឧបធី ហិ នរស្ស នន្ទនា ន ហិ សោ នន្ទតិ យោ និរូបធីតិ បរវចនំ។|
    block |សោចតិ បុត្តេហិ បុត្តិមា គោមា គោហិ តថេវ សោចតិ|
    block |ឧបធី ហិ នរស្ស សោចនា ន ហិ សោ សោចតិ យោ និរូបធីតិ សកវចនំ។|
    block |យេ កេចិ ភូតា ភវិស្សន្តិ យេ វាបិ សព្ពេ គមិស្សន្តិ បហាយ ទេហំ|
    block |តំ សព្ពជានិំ កុសលោ វិទិត្វា ធម្មេ ឋិតោ ព្រហ្មចរិយំ ចរេយ្យ។|
    block |យញ្ច កាមសុខំ លោកេ យញ្ចិទំ ទិវិយំ សុខំ|
    block |តណ្ហក្ខយសុខស្សេតេ កលំ នាគ្ឃន្តិ សោឡសិំ។|
    block |មគ្គានដ្ឋង្គិកោ សេដ្ឋោ សច្ចានំ ចតុរោ បទា|
    block |វិរាគោ សេដ្ឋោ ធម្មានំ ទ្វិបទានញ្ច ចក្ខុមា។|
    block |កាយេន សំវរោ សាធុ សាធុ វាចាយ សំវរោ|
    block |មនសា សំវរោ សាធុ សាធុ សព្ពត្ថ សំវុតោ|
    block |សព្ពត្ថ សំវុតោ ភិក្ខុ សព្ពទុក្ខា បមុច្ចតិ។|
    block |កាយេន កុសលំ ករេ អស្ស កាយេន សំវុតោ|
    block |កាយទុច្ចរិតំ ហិត្វា កាយសុចរិតំ ចរេ។|
    block |សចេ ភាយសិ ទុក្ខស្ស មាភិនន្ទិ អនាគតំ|
    block |វស្សកាលេ យថា ឆត្តំ កុសលានិ កមត្ថកេ។|
    block |សព្ពេ ធម្មា អនត្តាតិ សមាគតំ វិចាលយេ|
    block |ន វោ ទុក្ខា បមោក្ខាត្ថិ សមថោ ច វិបស្សនា។|
    block |កាមច្ឆន្ទំ ឧបាទាយ យោ សោ វិតក្កេហិ ខជ្ជតិ|
    block |សុភាវិតត្តេ ពោជ្ឈង្គេ សោ ឥមំ វិជដយេ ជដំ។|
    block |សុញ្ញតោ លោកំ អវេក្ខស្សុ សមាធិភាវិ ភាវសេ|
    block |កាមំ កាមយមានស្ស ធម្មចរិយាយ សុគតិំ។|
    block |ហញ្ញតេ សព្ពា មុច្ចេវ និប្បោឋេន្តោ ចតុទ្ទិសា|
    block |យោ កាមេ បរិវជ្ជេតិ បារិឆត្តោបមេវ ច។|
    block |យានិ ករោតិ បុរិសោ លោកធម្មា បកាសិតា|
    block |សុខោ វិបាកោ បុញ្ញានំ តតិយំ អញ្ញំ ន វិជ្ជតិ។|
    block |អាទានស្ស ភយំ ញត្វា ជាយតេ ជីយតេបិ ច|
    block |កាមា ហិ ចិត្រា វិវិធា អថ លោណសល្លោបមំ។|
    block |ន ហិ បាបំ កតំ កម្មំ អគតីហិ ច គច្ឆតិ|
    block |យស្សិន្ទ្រិយានិ សមថង្គតានិ តថេវ បញ្ចញាណិកោ។|
    block |សត្តិយា វិយ ឱមដ្ឋោ វិញ្ញាណញ្ច បតិដ្ឋិតា|
    block |យោ បាណមតិបាតេតិ តីណិ ទុច្ចរិតានិ ច។|
    block |សដ្ឋិវស្សសហស្សានិ ខណំ លទ្ធាន ទុល្លភំ|
    block |អយសាវ មលំ សមុដ្ឋិតំ ចតូសុ បដិបត្តិសុ។|
    block |នេលង្គោ សេតបច្ឆាទោ អថ គោបាលកោបមំ|
    block |សុខោ វិវេកោ តុដ្ឋស្ស វិតក្កា ច សុទេសិតា។|
    block |ផេណបិណ្ឌោបមំ រូបំ ព្រហា ឧជុ បតាបវា|
    block |បញ្ញា ហិ សេដ្ឋា លោកស្មិំ អនញ្ញា តីណិ ឥន្ទ្រិយានិ។|
    block |កាមេសុ សត្តា កាមសង្គសត្តា អថ វណ្ណោ រហស្សវា|
    block |សព្ពេ ធម្មា អនត្តាតិ អរិយសច្ចញ្ច ទេសិតំ។|
    block |ឯសេវ មគ្គោ នត្ថញ្ញោ សោតាបន្នោតិ ព្យាករេ|
    block |យស្សិន្ទ្រិយានិ សុភាវិតានិ អថ ធម្មបទេហិ ច។|
    block |វចសា មនសា ចេវ បញ្ចក្ខន្ធា អនិច្ចតោ|
    block |យានិ ករោតិ បុរិសោ តីណិ សុចរិតានិ ច។|
    block |រូបំ វេទយិតំ សញ្ញា បញ្ចក្ខន្ធា បកាសិតា|
    block |យោ ឯវំ បដិបជ្ជតិ ព្រហ្មា ចេវ ផលានិ ច។|
    block |សព្ពបាបស្ស អករណំ វិមោក្ខា តំ ហិ ទេសិតា|
    block |នត្ថិ បុត្តសមំ បេមំ ទេវានំ អសុរាន ច។|
    block |យំ បត្តំ យញ្ច បត្តព្ពំ នន្ទតិ សោចតិ និច្ចំ|
    block |យេ កេចិ ភូតា ភវិស្សន្តិ សត្ថារោ ច បកាសិតា។|
    block |យញ្ច កាមសុខំ លោកេ ពោជ្ឈង្គា ច សុទេសិតា|
    block |មគ្គានដ្ឋង្គិកោ សេដ្ឋោ តយោ ច អគ្គបត្តិយោ។|
    block |កាយេន សំវរោ សាធុ ករណីយញ្ច ទេសិតំ|
    block |នត្ថិ អត្តសមំ បេមំ អរិយា តីណិ ច ទេសិតា។|
    block |កាយេន កុសលំ អភិរតោ វិនយញ្ច កាមសុខំ លោកេ|
    block |ពោជ្ឈង្គា ច សុទេសិតា ទុទ្ទសំ អនតំ ចេវ បរាបរំ ច|
  stand |បញ្ចិមេ ភិក្ខវេ នីវរណា។|
  block |តត្ថ កតមំ វាសនាភាគិយំ សុត្តំ។|
  stand |សំយុត្តកេ សុត្តំ។|
  block |មហានាមស្ស សក្កស្ស ឥទំ ភគវា សក្យានំ កបិលវត្ថុម្ហិ នគរេ នយវិត្ថារេន សទ្ធាសីលបរិភាវិតំ សុត្តំ ភាវញ្ញេន បរិភាវិតំ តំ នាម បច្ឆិមេ កាលេ។|
  block |តត្ថ កតមំ និព្ពេធភាគិយំ សុត្តំ។|
  block |សីលានិ នុ ខោ ភវន្តិ កិមត្ថិយានិ អានន្ទោ បុច្ឆតិ សត្ថារំ។|
  block |តត្ថ កតមំ អសេក្ខភាគិយំ សុត្តំ។|
  block |សារិបុត្តោ នាម ភគវា ថេរញ្ញតរោ សោ មំ អាសជ្ជ អប្បដិនិស្សជ្ជ ចារិកំ បក្កមតិ សារិបុត្តស្ស ព្យាករណំ កាតព្ពំ។ យស្ស នូន ភគវា កាយគតា សតិ អភាវិតា អស្ស អពហុលីកតា វិត្ថារេន កាតព្ពំ។|
  count |១៥|, |តត្ថ កតមំ សំកិលេសភាគិយញ្ច វាសនាភាគិយញ្ច។|
  block |ឆន្នមតិវស្សតីតិ សំកិលេសោ។ វិវដំ នាតិវស្សតីតិ វាសនា។ តមោ តមបរាយនោតិ វិត្ថារេន។ តត្ថ យោ ច តមោ យោ ច តមបរាយនោ អយំ សំកិលេសោ។ យោ ច ជោតិ យោ ច ជោតិបរាយនោ អយំ វាសនា។|
  block |តត្ថ កតមំ សំកិលេសភាគិយញ្ច និព្ពេធភាគិយញ្ច សុត្តំ។|
  block |ន តំ ទឡ្ហំ ពន្ធនមាហុ ធីរា យទា បុត្តេសុ ទារេសុ ច យា អបេក្ខា អយំ សំកិលេសោ។ ឯតម្បិ ឆេត្វា បរិព្ពជន្តិ ធីរា អនបេក្ខិនោ សព្ពកាមេ បហាយាតិ អយំ និព្ពេធោ។ យំ ចេតយិតំ បកប្បិតំ យា ច នាមរូបស្ស អវក្កន្តិ ហោតិ។ ឥមេហិ ចតូហិ បទេហិ សំកិលេសោ។ បច្ឆិមកេហិ ចតូហិ និព្ពេធោ។|
  block |តត្ថ កតមំ សំកិលេសភាគិយញ្ច និព្ពេធភាគិយញ្ច អសេក្ខភាគិយញ្ច សុត្តំ។|
  block |យេ ហិ កេចិ សមណា វា ព្រាហ្មណា វា ភវេន ភវស្ស វិប្បមោក្ខមាហំសុ សព្ពេតេ អវិប្បមុត្តា ភវស្មាតិ វទាមិ។ យេ វា បន កេចិ សមណា វា ព្រាហ្មណា វា វិភវេន ភវស្ស និស្សរណមាហំសុ សព្ពេតេ អនិស្សដា ភវស្មាតិ វទាមិ។ ឧបធិំ ហិ បដិច្ច ទុក្ខមិទំ សម្ភោតិ សព្ពុបាទានក្ខយា នត្ថិ ទុក្ខស្ស សម្ភវោ លោកមិមំ បស្ស បុថូ អវិជ្ជាយ បរេតា ភូតា ភូតរតា ភវា អបរិមុត្តា។ យេ ហិ កេចិ ភវា សព្ពធិ សព្ពត្ថតាយ សព្ពេតេ ភវា អនិច្ចា ទុក្ខា វិបរិណាមធម្មាតិ។|
  block |អយំ លោកោ សន្តាបជាតោ យាវ ទុក្ខន្តិ យំ តណ្ហា សំកិលេសោ។|
  block |យំ បុនគ្គហណំ យេ ហិ កេចិ សមណា វា ព្រាហ្មណា វា ភវេន ភវស្ស វិមោក្ខមាហំសុ សព្ពេតេ អវិមុត្តា ភវស្មាតិ វទាមិ។ យេ វា បន កេចិ សមណា វា ព្រាហ្មណា វា វិភវេន ភវស្ស និស្សរណមាហំសុ អនិស្សដា ភវស្មាតិ វទាមិ។ អយំ ទិដ្ឋិសំកិលេសោ តំ ទិដ្ឋិសំកិលេសោ ច តណ្ហាសំកិលេសោ ច ឧភយមេតំ សំកិលេសោ។ យំ បុនគ្គហណំ ភវវិប្បហានាយ ព្រហ្មចរិយំ វុស្សតិ យាវ សព្ពសោ ឧបាទានក្ខយា សម្ភវា ឥទំ និព្ពេធភាគិយំ។ តស្ស និព្ពុតស្ស ភិក្ខុនោ យាវ ឧបច្ចគា សព្ពភវានិ តាទីតិ ឥទំ អសេក្ខភាគិយំ។ ចត្តារោ បុគ្គលា អនុសោតគាមី សំកិលេសោ ឋិតត្តោ ច បដិសោតគាមី ច និព្ពេធោ។ ថលេ តិដ្ឋតីតិ អសេក្ខភូមិ។|
  count |១៦|, |តត្ថ កតមំ វាសនាភាគិយញ្ច និព្ពេធភាគិយញ្ច សុត្តំ។|
  block |ទទតោ បុញ្ញំ បវឌ្ឍតិ សំយមតោ វេរំ ន ចីយតីតិ វាសនា។ កុសលោ ច ជហាតិ បាបកំ រាគទោសមោហក្ខយា សនិព្ពុតោតិ និព្ពេធោ។|
  block |សោតានុគតេសុ ធម្មេសុ វចសា បរិចិតេសុ មនសានុបេក្ខិតេសុ ទិដ្ឋិយា សុប្បដិវិទ្ធេសុ បញ្ចានិសំសា បាដិកង្ខា។ ឥធេកច្ចស្ស ពហុស្សុតា ធម្មា ហោន្តិ ធាតា អបមុដ្ឋា វចសា បរិចិតា មនសានុបេក្ខិតា ទិដ្ឋិយា សុប្បដិវិទ្ធា សោ យុញ្ជន្តោ ឃដេន្តោ វាយមន្តោ ទិដ្ឋេវ ធម្មេ វិសេសំ បប្បោតិ។ នោ ចេ ទិដ្ឋេវ ធម្មេ វិសេសំ បប្បោតិ គិលានោ បប្បោតិ។ នោ ចេ គិលានោ បប្បោតិ មរណកាលសមយេ បប្បោតិ។ នោ ចេ មរណកាលសមយេ បប្បោតិ ទេវភូតោ បាបុណាតិ។ នោ ចេ ទេវភូតោ បាបុណាតិ តេន ធម្មរាគេន តាយ ធម្មនន្ទិយា បច្ចេកពោធិំ បាបុណាតិ។|
  block |តត្ថាយំ ទិដ្ឋេវ ធម្មេ បាបុណាតិ អយំ និព្ពេធោ។ យំ សម្បរាយេ បច្ចេកពោធិំ បាបុណាតិ អយំ វាសនា។ ឥមានិ សោឡស សុត្តានិ សព្ពសាសនំ អតិគ្គណ្ហន្តោ តិដ្ឋន្តិ។ ឥមេហិ សោឡសហិ សុត្តេហិ នវវិធោ សុត្តន្តោ វិភត្តោ ភវតិ។ សោ ច បញ្ញវតោ នោ ទុប្បញ្ញស្ស យុត្តស្ស នោ អយុត្តស្ស អកម្មស្ស វិហារិស្ស បកតិយា លោកេ សំកិលេសោ ចរតិ។ សោ សំកិលេសោ តិវិធោ តណ្ហាសំកិលេសោ ទិដ្ឋិសំកិលេសោ ទុច្ចរិតសំកិលេសោ។ តតោ សំកិលេសតោ ឧដ្ឋហន្តោ សំកិលេសោ ធម្មេសុ បតិដ្ឋហតិ លោកិយេសុ បតិដ្ឋហតីតិ។ តត្ថាកុសលោ ទិដ្ឋតោ សចេ តំ សីលញ្ច ទិដ្ឋិញ្ច បរាមសតិ តស្ស សោ តណ្ហាសំកិលេសោ ហោតិ។ សចេ បនស្ស ឯវំ ហោតិ ឥមិនាហំ សីលេន វា វតេន វា ព្រហ្មចរិយេន វា ទេវោ វា ភវិស្សំ ទេវញ្ញតរោ វាតិ យស្ស ហោតិ មិច្ឆាទិដ្ឋិ ឯតស្ស មិច្ឆាទិដ្ឋិសំកិលេសោ ភវតិ។ សចេ បន សីលេ បតិដ្ឋិតោ អបរាមដ្ឋស្ស ហិ សីលវតំ ហោតិ តស្ស តំ សីលវតោ យោនិសោ គហិតំ អវិប្បដិសារំ ជនេតិ យាវ វិមុត្តិញាណទស្សនំ តញ្ច តស្ស ទិដ្ឋេវ ធម្មេ កាលង្កតស្ស វា តម្ហិយេវ វា បន អបរាបរិយាយេន វា អញ្ញេសុ ខន្ធេសុ ឯវំ សុតំ សុចរិតំ វាសនាយ សំវត្តតីតិ វាសនាភាគិយំ សុត្តំ វុច្ចតិ។ តត្ថ សីលេសុ ឋិតស្ស វិនីវរណំ ចិត្តំ តំ តតោ សក្កាយទិដ្ឋិប្បហានាយ ភគវា ធម្មំ ទេសេតិ។ សោ អច្ចន្តនិដ្ឋំ និព្ពានំ បាបុណាតិ យទិ វា សាសនន្តរេ អច្ចន្តំ និព្ពានំ បាបុណាតិ យទិ វា ឯកាសនេ ឆ អភិញ្ញេ។ តត្ថ ទ្វេ បុគ្គលា អរិយធម្មេ បាបុណន្តិ សទ្ធានុសារី ច ធម្មានុសារី ច។ តត្ថ ធម្មានុសារី ឧគ្ឃដិតញ្ញូ សទ្ធានុសារី នេយ្យោ។ តត្ថ ឧគ្ឃដិតញ្ញូ ទុវិធោ កោចិ តិក្ខិន្ទ្រិយោ កោចិ មុទិន្ទ្រិយោ។ តត្ថ នេយ្យោបិ ទុវិធោ កោចិ តិក្ខិន្ទ្រិយោ កោចិ មុទិន្ទ្រិយោ។ តត្ថ យោ ច ឧគ្ឃដិតញ្ញូ មុទិន្ទ្រិយោ យោ ច នេយ្យោ តិក្ខិន្ទ្រិយោ ឥមេ បុគ្គលា អសមិន្ទ្រិយា ហោន្តិ។ តត្ថ ឥមេ បុគ្គលា សមិន្ទ្រិយា បរិហាយន្តិ ច ឧគ្ឃដិតញ្ញុតោ វិបញ្ចិតញ្ញូ នេយ្យតោ ឥមេ មជ្ឈិមា ភូមិគតា វិបញ្ចិតញ្ញូ ហោតិ។ ឥមេ តយោ បុគ្គលា។|
  count |១៧|, |តត្ថ ចតុត្ថា បន បញ្ចមា ឧគ្ឃដិតញ្ញូ វិបញ្ចិតញ្ញូ នេយ្យោ ច តត្ថ ឧគ្ឃដិតញ្ញូ បុគ្គលោ ឥន្ទ្រិយានិ បដិលភិត្វា ទស្សនភូមិយំ ឋិតោ សោតាបត្តិផលញ្ច បាបុណាតិ ឯកពីជី ហោតិ បឋមោ សោតាបន្នោ។ តត្ថ វិបញ្ចិតញ្ញូ បុគ្គលោ ឥន្ទ្រិយានិ បដិលភិត្វា ទស្សនភូមិយំ ឋិតោ សោតាបត្តិផលញ្ច បាបុណាតិ កោលំកោលោ ច ហោតិ ទុតិយោ សោតាបន្នោ។ តត្ថ នេយ្យោ បុគ្គលោ ឥន្ទ្រិយានិ បដិលភិត្វា ទស្សនភូមិយំ ឋិតោ សោតាបត្តិផលញ្ច បាបុណាតិ សត្តក្ខត្តុបរមោ ច ហោតិ អយំ តតិយោ សោតាបន្នោ។ ឥមេ តយោ បុគ្គលា ឥន្ទ្រិយវេមត្តតាយ សោតាបត្តិផលេ ឋិតា។|
  block |ឧគ្ឃដិតញ្ញូ ឯកពីជី ហោតិ វិបញ្ចិតញ្ញូ កោលំកោលោ ហោតិ នេយ្យោ សត្តក្ខត្តុបរមោ ហោតិ។ ឥទំ និព្ពេធភាគិយំ សុត្តំ។ សចេ បន តទុត្តរិ វាយមតិ អច្ចន្តនិដ្ឋំ និព្ពានំ បាបុណាតិ។ តត្ថ ឧគ្ឃដិតញ្ញូ បុគ្គលោ យោ តិក្ខិន្ទ្រិយោ តេ ទ្វេ បុគ្គលា ហោន្តិ អនាគាមិផលំ បាបុណិត្វា អន្តរាបរិនិព្ពាយី ច ឧបហច្ចបរិនិព្ពាយី ច។ តត្ថ វិបញ្ចិតញ្ញូ បុគ្គលោ យោ តិក្ខិន្ទ្រិយោ តេ ទ្វេ បុគ្គលា ហោន្តិ អនាគាមិផលំ បាបុណន្តិ អសង្ខារបរិនិព្ពាយី ច សសង្ខារបរិនិព្ពាយី ច។ តត្ថ នេយ្យោ អនាគាមិផលំ បាបុណន្តោ ឧទ្ធំសោតោ អកនិដ្ឋគាមី ហោតិ ឧគ្ឃដិតញ្ញូ ច វិបញ្ចិតញ្ញូ ច ឥន្ទ្រិយនានត្តេន ឧគ្ឃដិតញ្ញូ បុគ្គលោ តិក្ខិន្ទ្រិយោ អន្តរាបរិនិព្ពាយី ហោតិ ឧគ្ឃដិតញ្ញូ មុទិន្ទ្រិយោ ឧទ្ធំសោតោ អកនិដ្ឋគាមី ហោតិ។ ឧគ្ឃដិតញ្ញូ ច វិបញ្ចិតញ្ញូ ច ឥន្ទ្រិយនានត្តេន ឧគ្ឃដិតញ្ញូ បុគ្គលោ តិក្ខិន្ទ្រិយោ សសង្ខារបរិនិព្ពាយី ហោតិ តិក្ខិន្ទ្រិយោ អន្តរាបរិនិព្ពាយី ហោតិ ឧគ្ឃដិតញ្ញូ មុទិន្ទ្រិយោ ឧបហច្ចបរិនិព្ពាយី ហោតិ។ វិបញ្ចិតញ្ញូ តិក្ខិន្ទ្រិយោ អសង្ខារបរិនិព្ពាយី ហោតិ វិបញ្ចិតញ្ញូ មុទិន្ទ្រិយោ សសង្ខារបរិនិព្ពាយី ហោតិ នេយ្យោ ឧបហច្ចបរិនិព្ពាយី ហោតិ វិបញ្ចិតញ្ញូ តិក្ខិន្ទ្រិយោ អសង្ខារបរិនិព្ពាយី ហោតិ។ វិបញ្ចិតញ្ញូ មុទិន្ទ្រិយោ សសង្ខារបរិនិព្ពាយី ហោតិ នេយ្យោ ឧទ្ធំសោតោ អកនិដ្ឋគាមី ហោតិ។ ឥតិ បញ្ច អនាគាមិនោ ឆដ្ឋោ សកទាគាមី តយោ ច សោតាបន្នាតិ ឥមេ នវ សេក្ខា។|
  block |តត្ថ ឧគ្ឃដិតញ្ញូ បុគ្គលោ តិក្ខិន្ទ្រិយោ អរហត្តំ បាបុណន្តោ ទ្វេ បុគ្គលា ហោន្តិ ឧភតោភាគវិមុត្តោ បញ្ញាវិមុត្តោ ច។ តត្ថ ឧគ្ឃដិតញ្ញូ បុគ្គលោ មុទិន្ទ្រិយោ អរហត្តំ បាបុណន្តោ ទ្វេ បុគ្គលា ហោន្តិ ឋិតកប្បី ច បដិវេធនភាវោ បុគ្គលោ ច តិក្ខិន្ទ្រិយោ សោ អរហត្តំ បាបុណន្តោ ទ្វេ បុគ្គលា ហោន្តិ ចេតនាភព្ពោ ច រក្ខណាភព្ពោ ច។ តត្ថ វិបញ្ចិតញ្ញូ មុទិន្ទ្រិយោ អរហត្តំ បាបុណន្តោ ទ្វេ បុគ្គលា ហោន្តិ សចេ ចេតេតិ ន បរិនិព្ពាយី នោ ចេ ចេតេតិ បរិនិព្ពាយីតិ។ សចេ អនុរក្ខតិ ន បរិនិព្ពាយី នោ ចេ អនុរក្ខតិ បរិនិព្ពាយីតិ។ តត្ថ នេយ្យោ បុគ្គលោ ភាវនានុយោគមនុយុត្តោ បរិហានធម្មោ ហោតិ កម្មនិយតោ វា សមសីសិ វា ឥមេ នវ អរហន្តោ ឥទំ ចតុព្ពិធំ សុត្តំ សំកិលេសភាគិយំ អសេក្ខភាគិយំ។ ឥមេសុ បុគ្គលេសុ តថាគតស្ស ទសវិធំ ពលំ បវត្តតិ។|
  count |១៨|, |កតមំ ទសវិធំ។ ឥធ ពុទ្ធានំ ភគវន្តានំ អប្បវត្តិតេ ធម្មចក្កេ មហេសក្ខា ទេវបុត្តា យាចនាយ អភិយាតា ហោន្តិ ទេសេតុ សុគតោ ធម្មន្តិ។ សោ អនុត្តរេន ពុទ្ធចក្ខុនា វោលោកេន្តោ អទ្ទសាសិ សត្តានំ តយោ រាសីនំ សម្មត្តនិយតោ មិច្ឆត្តនិយតោ អនិយតោ។ តត្ថ សម្មត្តនិយតោ រាសិ មិច្ឆាសតិំ អាបជ្ជេយ្យាតិ នេតំ ឋានំ វិជ្ជតិ អសត្ថុកោ បរិនិព្ពាយេយ្យាតិ នេតំ ឋានំ វិជ្ជតិ សមាបត្តិំ អាបជ្ជេយ្យាតិ ឋានមេតំ វិជ្ជតិ។ តត្ថ មិច្ឆត្តនិយតោ រាសិ អរិយសមាបត្តិំ បដិបជ្ជិស្សតីតិ នេតំ ឋានំ វិជ្ជតិ អនរិយមិច្ឆាបដិបត្តិំ បដិបជ្ជិស្សតីតិ ឋានមេតំ វិជ្ជតិ។ តត្ថ អនិយតោ រាសិ សម្មាបដិបជ្ជមានំ សម្មត្តនិយតរាសិំ គមិស្សតីតិ ឋានមេតំ វិជ្ជតិ មិច្ឆាបដិបជ្ជមានោ សម្មត្តនិយតរាសិំ គមិស្សតីតិ នេតំ ឋានំ វិជ្ជតិ។ សម្មាបដិបជ្ជមានំ សម្មត្តនិយតរាសិំ គមិស្សតីតិ ឋានមេតំ វិជ្ជតិ មិច្ឆាបដិបជ្ជមានំ មិច្ឆត្តនិយតរាសិំ គមិស្សតីតិ ឋានមេតំ វិជ្ជតិ។ ឥមេ តយោ អនុត្តរេន ពុទ្ធចក្ខុនា វោលោកេន្តស្ស សម្មាសម្ពុទ្ធស្ស មេ សតោ ឥមេ ធម្មា អនភិសម្ពុទ្ធាតិ ឯត្តវតា មំ កោចិ សហធម្មេន បដិចោទិស្សតីតិ នេតំ ឋានំ វិជ្ជតិ វីតរាគស្ស តេ បដិជានតោ អខីណាសវតាយ សហធម្មេន កោចិ បដិចោទិស្សតីតិ នេតំ ឋានំ វិជ្ជតិ។ យតោ បន ឥមស្ស អនិយតស្ស រាសិស្ស ធម្មទេសនា សា ន ទិស្សតិ តក្ករស្ស សម្មាទុក្ខក្ខយាយាតិ នេតំ ឋានំ វិជ្ជតិ តថា ឱវទិតោ យំ បន មេ អនិយតរាសិ សាវកោ បុព្ពេនាបរំ វិសេសំ ន សច្ឆិករិស្សតីតិ នេតំ ឋានំ វិជ្ជតិ។|
  count |១៩|, |យំ ខោ មុនិ នានប្បការស្ស នានានិរុត្តិយោ ទេវនាគយក្ខានំ ទមេតិ ធម្មេ វវត្ថានេន វត្វា ការណតោ អញ្ញំ បារំ គមិស្សតីតិ នេតំ ឋានំ វិជ្ជតិ។ ធម្មបដិសម្ភិទា។ យតោ បនិមា និរុត្តិតោ សត្ត សត្ត និរុត្តិយោ នាភិសម្ភុនេយ្យាតិ នេតំ ឋានំ វិជ្ជតិ។ និរុត្តិបដិសម្ភិទា។ និរុត្តិ ខោ បន អភិសមគ្គរតានំ សាវកានំ តមត្ថមវិញ្ញាបយេតិ នេតំ ឋានំ វិជ្ជតិ។ អត្ថបដិសម្ភិទា។ មហេសក្ខា ទេវបុត្តា ឧបសង្កមិត្វា បញ្ហេ បុច្ឆិំសុ។ កាយិកេន វា មានសិកេន វា បរិបីឡិតស្ស ហត្ថកុណីតិ វា បាទេ វា ខញ្ជេ ទន្ធស្ស សោ អត្ថោ ន បរិភាជិយតីតិ នេតំ ឋានំ វិជ្ជតិ។ បដិភានបដិសម្ភិទា។ យម្ហិ តំ តេសំ ហោតិ តម្ហិ អសន្តំ ភវតីតិ នេតំ ឋានំ វិជ្ជតិ។ យំ ហិ នាសំ តេសំ ន ភវតិ តម្ហិ នាសំ តេសំ ភវិស្សតីតិ នេតំ ឋានំ វិជ្ជតិ។ ឯវំ សមុទយស្ស និរោធាយ ទស អកុសលកម្មបថា។ មារោ វា ឥន្ទោ វា ព្រហ្មា វា តថាគតោ វា ចក្កវត្តី វា សោ វត នាម មាតុគាមោ ភវិស្សតីតិ នេតំ ឋានំ វិជ្ជតិ បុរិសោ អស្ស រាជា ចក្កវត្តី សក្កោ ទេវានមិន្ទោ ភវិស្សតីតិ ឋានមេតំ វិជ្ជតិ។ ឥតិស្ស ឯវរូបំ ពលំ ឯវរូបំ ញាណំ ឥទំ វុច្ចតិ ឋានាដ្ឋានញាណំ បឋមំ តថាគតពលំ តំ និទ្ទិសិតព្ពំ។ តីហិ រាសីហិ ចតូហិ វេសារជ្ជេហិ ចតូហិ បដិសម្ភិទាហិ បដិច្ចសមុប្បាទស្ស បវត្តិយំ និវត្តិយំ ភាគិយញ្ច។ កុសលំ កុសលវិបាកេសុ ច ឧបបជ្ជតិ យញ្ច ឥត្ថិបុរិសានំ។ ឥទំ បឋមំ ពលំ តថាគតោ ឯវំ ជានាតិ។|
  block |យេសំ បន សម្មត្តនិយតោ រាសិ នាយំ សព្ពត្ថគាមិនី បដិបទា និព្ពានគាមិនីយេវាយំ បដិបទា។ តត្ថ សិយា មិច្ឆត្តនិយតោ រាសិ ឯសាបិ ន សព្ពត្ថគាមិនី បដិបទា។ សក្កាយសមុទយគាមិនីយេវាយំ បដិបទា ហោតុ អយំ តត្ថ តត្ថ បដិបត្តិយា ឋិតោ គច្ឆតិ និព្ពានំ គច្ឆតិ អបាយំ គច្ឆតិ ទេវមនុស្សស្ស។ យំ យំ វា បដិបទំ បដិបជ្ជេយ្យ សព្ពត្ថ គច្ឆេយ្យ អយំ សព្ពត្ថគាមិនី បដិបទា។ យំ ឯត្ថ ញាណំ យថាភូតំ ឥទំ វុច្ចតិ សព្ពត្ថគាមិនី បដិបទាញាណំ ទុតិយំ តថាគតពលំ។|
  block |សា ខោ បនាយំ សព្ពត្ថគាមិនី បដិបទា នានាធិមុត្តា កេចិ កាមេសុ កេចិ ទុក្ករការិយំ កេចិ អត្តកិលមថានុយោគមនុយុត្តា កេចិ សំសារេន សុទ្ធិំ បច្ចេន្តិ កេចិ អនជ្ជាភាវនាតិ។ តេន តេន ចរិតេន វិនិពន្ធានំ សត្តានំ យំ ញាណំ យថាភូតំ នានាគតំ លោកស្ស អនេកាធិមុត្តគតំ យថាភូតំ បជានាតិ។ ឥទំ តតិយំ តថាគតពលំ។|
  block |តត្ថ សត្តានំ អធិមុត្តា ភវន្តិ អាសេវន្តិ ភាវេន្តិ ពហុលីករោន្តិ។ តេសំ កម្មុបសយានំ តទាធិមុត្តានំ។ សា ចេវ ធាតុ សំវហតិ។ កតរា បនេសា ធាតុ នេក្ខម្មធាតុ ពលធាតុ កាចិ សម្បត្តិ កាចិ មិច្ឆត្តញ្ច ធាតុ អធិមុត្តា ភវន្តិ។ អញ្ញតរា ឧត្តរិ ន សមនុបស្សន្តិ។ តេ តទេវដ្ឋានំ មយា ជរាមរណស្ស អភិនិវិស្ស វោហរន្តិ ឥទមេវ សច្ចំ មោឃមញ្ញន្តិ។ យថា ភគវា សក្កស្ស ទេវានមិន្ទស្ស ភាសិតំ។ យំ តត្ថ យថាភូតំ ញាណំ។ ឥទំ វុច្ចតិ ចតុត្ថំ តថាគតពលំ។|
  block |តត្ថ យំយេវ ធាតុ សេដ្ឋន្តិ តំ តំ កាយេន ច វាចាយ ច អារម្ភន្តិ ចេតសិកោ។ អារម្ភោ ចេតនា កម្មំ កាយិកា វាចសិកា អារម្ភោ ចេតសិកត្តា កម្មន្តរំ តថាគតោ ឯវំ បជានាតិ ឥមិនា សត្តេន ឯវំ ធាតុកេន ឯវរូបំ កម្មំ កតំ តំ អតីតមទ្ធានំ ឥមិនា ហេតុនា តស្ស ឯវរូបោ វិបាកោ វិបច្ចតិ ឯតរហិ វិបច្ចិស្សតិ វា អនាគតមទ្ធានន្តិ។ ឯវំ បច្ចុប្បន្នមទ្ធានំ បជានាតិ អយំ បុគ្គលោ ឯវំធាតុកោ ឥទំ កម្មំ ករោតិ។ តណ្ហាយ ច ទិដ្ឋិយា ច ឥមិនា ហេតុនា ន តស្ស វិបាកោ ទិដ្ឋេយេវ ធម្មេ និព្ពត្តិស្សតិ ឧបបជ្ជេ វាតិ អបរម្ហិ វា បរិយាយេ ឯវំ បជានាតិ អយំ បុគ្គលោ ឯវរូបំ កម្មំ ករិស្សតិ អនាគតមទ្ធានំ ឥមិនា ហេតុនា តស្ស ឯវរូបោ វិបាកោ និព្ពត្តិស្សតិ ឥមិនា ហេតុនា យានិ ចត្តារិ កម្មដ្ឋានានិ ឥទំ កម្មដ្ឋានំ បច្ចុប្បន្នសុខំ អាយតិំ ច សុខវិបាកំ …បេ។… ឥតិ អយំ អតីតានាគតបច្ចុប្បន្នានំ កម្មសមាទានានំ ហេតុសោ ឋានសោ វិបាកវេមត្តតំ បជានាតិ ឧច្ចាវចា ហីនបណីតតា ឥទំ វុច្ចតិ កម្មវិបាកញាណំ បញ្ចមំ តថាគតពលំ។|
  block |តថា សត្តា យំ វា កម្មសមាទានំ សមាទិយន្តា តត្ថ ឯវំ បជានាតិ ឥមស្ស បុគ្គលស្ស កម្មាធិមុត្តស្ស រាគចរិតស្ស នេក្ខម្មធាតូនំ បារិបូរិំ គច្ឆន្តិ តស្ស រាគានុគតេ សុញ្ញមានស្ស បឋមំ ឈានំ សំកិលិស្សតិ សចេ បុន ឧត្តរិ វាយាមតោ ឈានវោទានគតេ មានសេ វិសេសភាគិយំ បដិបទំ អនុយុញ្ជិយតិ។ តស្ស ហិ ឈានភាគិយំយេវ បឋមជ្ឈានេ ឋិតស្ស ទុតិយំ ឈានំ វោទានំ គច្ឆតិ តតិយញ្ច ឈានំ សមាបជ្ជិតុកាមស្ស សោមនស្សិន្ទ្រិយំ ចិត្តំ បរិយាទាយ តិដ្ឋតិ តស្ស សា បីតិ អវិសេសភាគិយំ តតិយំ ឈានំ អាទិស្ស តិដ្ឋតិ។ សចេ តស្ស និស្សរណំ យថាភូតំ បជានាតិ។ តថាគតស្ស ចតុត្ថជ្ឈានំ វោទានំ គច្ឆតិយេវ ចតុត្ថស្ស ឈានស្ស ហានភាគិយា ធម្មា តេ ច ធម្មា យត្ថ បជាយន្តិ យេហិ ចតុត្ថជ្ឈានំ វោទានំ ទិស្សតិ។ ឯវំ អជ្ឈាសយសមាបត្តិយា យា ចតស្សោ សមាបត្តិយោ តីណិ វិមោក្ខមុខានិ អដ្ឋ វិមោក្ខឈានានីតិ ចត្តារិ ឈានានិ វិមោក្ខាតិ។ អដ្ឋ ច វិមោក្ខា តីណិ ច វិមោក្ខមុខានិ។ សមាធីតិ ចត្តារោ សមាធី ឆន្ទសមាធិ វីរិយសមាធិ ចិត្តសមាធិ វីមំសាសមាធីតិ។ សមាបត្តិយោ ចតស្សោ អជ្ឈាសយសមាបត្តិយោ ឥតិ ឥមេសំ ឈានានំ វិមោក្ខសមាបត្តីតិ ឯវរូបោ សំកិលេសោ រាគចរិតស្ស បុគ្គលស្ស។ ឯវំ ទោសចរិតស្ស។ មោហចរិតស្ស។ រាគចរិតស្ស បុគ្គលស្ស ឯវរូបំ វោទានំ ឥតិ យំ ឯត្ថ ញាណំ យថាភូតំ អសាធារណំ សព្ពសត្តេហិ។ ឥទំ វុច្ចតិ ឆដ្ឋំ តថាគតពលំ។|
  block |តត្ថ តថាគតោ ឯវំ បជានាតិ លោកិកា ធម្មា លោកុត្តរា ធម្មា ភាវនាភាគិយំ ឥន្ទ្រិយំ នាមំ លភន្តិ។ អាធិបតេយ្យភូមិំ ឧបាទាយ ពលំ នាមំ លភន្តិ ថាមគតំ មនោ មនិន្ទ្រិយំ តំ ឧបាទាយ។ វីរិយំ នាមំ លភន្តិ អារម្ភធាតុំ ឧបាទាយ។ ឥតិស្ស ទេវ ឯវរូបំ ញាណំ ឥមេហិ ច ធម្មេហិ ឥមេ បុគ្គលា សមន្នាគតាតិបិ ធម្មទេសនំ អកាសិ។ អាការតោ ច វោការតោ ច អាសយជ្ឈាសយស្ស អធិមុត្តិសមន្នាគតានំ។ ឥទំ វុច្ចតិ បរសត្តានំ បរបុគ្គលានំ ឥន្ទ្រិយពលវីរិយវេមត្តតំ ញាណំ សត្តមំ តថាគតពលំ។|
  block |តត្ថ ច តថាគតោ លោកាទីសុ ច ភូមីសុ សំយោជនានញ្ច សេក្ខានំ ទ្វីហិ ពលេហិ គតិំ បជានាតិ បុព្ពេនិវាសានុស្សតិយា អតីតេ សំសារេ ឯតរហិ ច បច្ចុប្បន្នេ ទិព្ពចក្ខុនា ចុតូបបាតំ ឥតិ ឥមានិ ទ្វេ ពលានិ ទិព្ពចក្ខុតោ អភិនីហិតានិ។ សោ អតីតមទ្ធានំ ទិព្ពស្ស ចក្ខុនោ គោចរោ សោ ឯតរហិ សតិ គោចរោ ឥតិ អត្តនោ ច បរេសំ ច បុព្ពេនិវាសញាណំ អនេកវិធំ នានប្បការកំ បច្ចុប្បន្នមទ្ធានំ ទិព្ពេន ចក្ខុនា ឥមានិ ទ្វេ តថាគតពលានិ អដ្ឋមំ បុព្ពេនិវាសោ នវមំ ទិព្ពចក្ខុ។|
  block |បុន ចបរំ តថាគតោ អរិយបុគ្គលានំ ឈានំ វោទានំ និព្ពេធភាគិយំ បជានាតិ អយំ បុគ្គលោ ឥមិនា មគ្គេន ឥមាយ បដិបទាយ អាសវានំ ខយា អនាសវំ ចេតោវិមុត្តិំ បញ្ញាវិមុត្តិំ ទិដ្ឋេវ ធម្មេ សច្ឆិកត្វា ឧបសម្បជ្ជ វិហរតីតិ ឥតិ អត្តនោ ច អាសវានំ ខយំ ញាណំ ទិដ្ឋេកដ្ឋានំ ចតុភូមិមុបាទាយ យាវ នវន្នំ អរហន្តានំ អាសវក្ខយោ ឱធិសោ សេក្ខានំ អនោធិសោ អរហន្តានំ។ តត្ថ ចេតោវិមុត្តិ ទ្វីហិ អាសវេហិ អនាសវា កាមាសវេន ច ភវាសវេន ច បញ្ញាវិមុត្តិ ទ្វីហិ អាសវេហិ អនាសវា ទិដ្ឋាសវេន ច អវិជ្ជាសវេន ច ឥមាសំ ទ្វិន្នំ វិមុត្តីនំ យថាភូតំ ញាណំ ឥទំ វុច្ចតិ អាសវក្ខយេ ញាណំ។ ទសមំ តថាគតពលំ។|
  count |២០|, |ឥមេសុ ទសសុ ពលេសុ ឋិតោ តថាគតោ បញ្ចវិធំ សាសនំ ទេសេតិ សំកិលេសភាគិយំ វាសនាភាគិយំ ទស្សនភាគិយំ ភាវនាភាគិយំ អសេក្ខភាគិយំ។ តត្ថ យោ តណ្ហាសំកិលេសោ ឥមស្ស អលោភោ និស្សរណំ។ យោ ទិដ្ឋិសំកិលេសោ ឥមស្ស អមោហោ និស្សរណំ។ យោ ទុច្ចរិតសំកិលេសោ ឥមស្ស តីណិ កុសលានិ និស្សរណំ។ កិំ និទានំ។ តីណិ ឥមានិ មនោទុច្ចរិតានិ អភិជ្ឈា ព្យាបាទោ មិច្ឆាទិដ្ឋិ។ តត្ថ អភិជ្ឈា មនោទុច្ចរិតំ កាយកម្មំ ឧបដ្ឋបេតិ អទិន្នាទានំ សព្ពញ្ច តទុបនិព្ពទ្ធំ វាចាកម្មំ ឧបដ្ឋបេតិ មុសាវាទញ្ច សព្ពវិតថំ សព្ពំ វាចមភាវំ សព្ពមក្ខំ បលាសំ អភិជ្ឈា អកុសលមូលន្តិ សុចរិតេ សុចរិតំ មុសាវាទា អទិន្នាទានា អភិជ្ឈាយ ចេតនា តត្ថ ព្យាបាទោ មនោទុច្ចរិតំ កាយកម្មំ ឧបដ្ឋបេតិ បាណាតិបាតំ សព្ពញ្ច មេតំ អាកឌ្ឍនំ បរិកឌ្ឍនំ និព្ពទ្ធំ រោចនំ វាចាកម្មំ ឧបដ្ឋបេតិ បិសុណវាចំ ផរុសវាចំ មិច្ឆាទិដ្ឋិ មនោទុច្ចរិតញ្ច អភិជ្ឈំ ព្យាបាទំ មិច្ឆាទិដ្ឋិំ បយោជេតិ តស្ស យោ កោចិ មិច្ឆាទិដ្ឋិ ចាគោ រាគជោ វា ទោសជោ វា សព្ពសោ មិច្ឆាទិដ្ឋិ សម្ភូតោ ឥមិនា ការណេន មិច្ឆាទិដ្ឋិំ ឧបដ្ឋបេតិ កាមេសុមិច្ឆាចារំ វចីកម្មំ ឧបដ្ឋបេតិ សម្ផប្បលាបំ។ ឥមានិ តីណិ ទុច្ចរិតានិ អកុសលមូលានិ។|
  block |យា អភិជ្ឈា សោ លោភោ។ យោ ព្យាបាទោ សោ ទោសោ។ យា មិច្ឆាទិដ្ឋិ សោ មោហោ។ តានិ អដ្ឋ មិច្ឆត្តានិ ឧបដ្ឋបេន្តិ។ តេសុ គហិតេសុ តីសុ អកុសលមូលេសុ ទសវិធំ អកុសលមូលំ បារិបូរិំ គច្ឆតិ តស្ស តិវិធស្ស ទុច្ចរិតសំកិលេសស្ស វាសនាភាគិយញ្ច សុត្តំ និស្សរណំ។ តត្ថ យោ ពហុសិតោ និទ្ទេសោ យថា លោភោ ទោសោ មោហោបិ តត្ថ អសិតុំ ឯត្ថ លោភោ ឧស្សទោ តេន ការណេន តេសុ វា ធម្មេសុ លោភោ បញ្ញបិយតិ។ តត្ថាយំ មោហោ អកុសលំ មោហោ អយំ អវិជ្ជា សា ចតុព្ពិធា រូបេ អភិនិវិដ្ឋា រូបំ អត្តតោ សមនុបស្សតិ អវិជ្ជាគតោ រូបវន្តំ អត្តានំ អត្តនិ វា រូបំ រូបស្មិំ វា អត្តានំ។ តត្ថ កតមំ បទំ សក្កាយទិដ្ឋិយា ឧច្ឆេទំ វទតិ តំ ជីវំ តំ សរីរន្តិ នត្ថិកទិដ្ឋិ អធិច្ចសមុប្បន្នទិដ្ឋិ ច អញ្ញោ ច ករោតិ អញ្ញោ បដិសំវេទិយតិ។ បច្ឆិមសដ្ឋិកប្បានំ តីណិ បទានិ សក្កាយទិដ្ឋិយា សស្សតំ ភជន្តិ អញ្ញំ ជីវំ អញ្ញំ សរីរន្តិ អកិរិយញ្ច តំ ទុក្ខមិច្ឆតោ អហេតុកា ច បតន្តិ អនជ្ឈាភាវោ ច កម្មានំ សព្ពញ្ច មានយិ។ តត្ថ ឥទមេវ សច្ចំ មោឃមញ្ញន្តិ សំសារេន សុទ្ធិ អាជីវកា ឆឡាសីតិ បញ្ញបេន្តិ។ យថារូបេ សក្កាយទិដ្ឋិយា ចតុវត្ថុកា ឯវំ បញ្ចសុ ខន្ធេសុ វីសតិវត្ថុកា សក្កាយទិដ្ឋិយា សស្សតំ ភជតិ។ អញ្ញាជីវកា ច សស្សតវាទិកេ ច សីលព្ពតំ ភជន្តិ បរាមសន្តិ ឥមិនា ភវិស្សាមិ ទេវោ វា ទេវញ្ញតរោ វា អយំ សីលព្ពតបរាមាសោ។ តត្ថ សក្កាយទិដ្ឋិយា សោ រូបំ អត្តតោ សមនុបស្សតិ តំ ជីវំ តំ សរីរមិតិ តំ កង្ខតិ វិចិកិច្ឆតិ នាធិមុច្ចតិ នាភិប្បសីទតិ បុព្ពន្តេ អបរន្តេ បុព្ពន្តាបរន្តេ…បេ។… ឥតិ វាសនាភាគិយេសុ ឋិតស្ស អយំ ឧបក្កិលេសោ។|
  count |២១|, |តត្ថ សទ្ធិន្ទ្រិយេន សព្ពំ វិចិកិច្ឆិតំ បជហតិ បញ្ញិន្ទ្រិយេន ឧទយព្ពយំ បស្សតិ សមាធិន្ទ្រិយេន ចិត្តំ ឯកោទិ ករោតិ វីរិយិន្ទ្រិយេន អារភតិ។ សោ ឥមេហិ បញ្ចហិ ឥន្ទ្រិយេហិ សទ្ធានុសារី អវេច្ចប្បសាទេ និរតោ អនន្តរិយំ សមាធិំ ឧប្បាទេតិ។ ឥន្ទ្រិយេហិ សុទ្ធេហិ ធម្មានុសារី អប្បច្ចយតាយ អនន្តរិយំ សមាធិំ ឧប្បាទេតិ។ សោ ឥទំ ទុក្ខន្តិ យថាភូតំ បជានាតិ។ សច្ចានិ ឥទំ ទស្សនភាគិយំ សុត្តំ។ តស្ស បញ្ចន្នំ ឱរម្ភាគិយានំ សំយោជនានំ តីណិ សំយោជនានិ ទស្សនបហាតព្ពានិ សព្ពេន សព្ពំ បហីនានិ ទ្វេ បុគ្គលកតានិ។ តត្ថ តីណិ អកុសលមូលានិ ភាវនាបហាតព្ពានិ ឧបរិក្ខិត្តានិ ឆ ភវេ និព្ពត្តេន្តិ។ តត្ថ តេសុ អភិជ្ឈាយ ច ព្យាបាទេសុ តនុកតេសុ ឆ ភវា បរិក្ខយា មរិយាទំ គច្ឆន្តិ ទ្វេ ភវា អវសិដ្ឋា។ តស្ស អភិជ្ឈា ច ព្យាបាទោ ច សព្ពេន សព្ពំ បរិក្ខីណា ហោន្តិ។ ឯកោ ភវោ អវសិដ្ឋោ ហោតិ។ សោ ច មានវសេន និព្ពត្តេតិ។ កិញ្ចាបិ ឯត្ថ អញ្ញេបិ ចត្តារោ កិលេសា រូបរាគោ ភវរាគោ អវិជ្ជា ឧទ្ធច្ចំ កេតុស្មិមានភូតា នប្បដិពលា អស្មិមានំ វិនិវត្តេតុំ សព្ពេបិ តេ អស្មិមានស្ស បហានំ អារភតេ។ ខីណេសុ ន ច តេសុ ឥទមុត្តរិទស្សនភូមិយំ បញ្ចសុ សេក្ខបុគ្គលេសុ តីសុ ច បដិប្បន្នកេសុ ទ្វីសុ ច ផលដ្ឋេសុ ភាវនាភាគិយំ សុត្តំ។ តទុត្តរិ អសេក្ខភាគិយសុត្តំ កត្ថចិ ភូមិ និបីឡិយតិ។ ឥទញ្ច បញ្ចមំ សុត្តំ។ តិណ្ណំ បុគ្គលានំ ទេសិតំ បុថុជ្ជនស្ស សេក្ខស្ស អសេក្ខស្ស សំកិលេសភាគិយំ វាសនាភាគិយំ។ បុថុជ្ជនស្ស ទស្សនភាគិយំ។ ភាវនាភាគិយំ បញ្ចន្នំ សេក្ខានំ។ យំ បឋមនិទ្ទិដ្ឋំ អសេក្ខភាគិយំ សព្ពេសំ អរហន្តានំ។ សា បន បញ្ចវិធា សត្តវីសអាការេ បរិយេសិតព្ពំ។ ឯតេសុ តស្ស គតីនំ តតោ ឧត្តរិ។ តញ្ច ខោ សង្ខេបេន បញ្ញាសាយ អាការេហិ សម្បតតិ យេ បញ្ញាស អាការា សាសនេ និទ្ទិដ្ឋា តេ សង្ខិបិយន្តា ទសហិ អាការេហិ បតន្តិ។ យេ អរិយសច្ចំ និក្ខេបេន ឋិតេ សង្ខិបិយត្តា អដ្ឋសុ អាការេសុ បតន្តិ។ ចតូសុ ច សាធារណេសុ សុត្តេសុ យា ហារសម្បាតស្ស ភូមិ តេ សង្ខិបិយន្តា បញ្ចសុ សុត្តេសុ បតន្តិ។ សំកិលេសភាគិយេ វាសនាភាគិយេ ភាវនាភាគិយេ និព្ពេធភាគិយេ អសេក្ខភាគិយេ ច។ តេ សង្ខិបិយន្តា ចតូសុ សុត្តេសុ បតន្តិ។ សំកិលេសភាគិយេ វាសនាភាគិយេ និព្ពេធភាគិយេ អសេក្ខភាគិយេ ច។ តេ សង្ខិបិយមានា តីសុ សុត្តេសុ បតន្តិ បុថុជ្ជនភាគិយេ សេក្ខភាគិយេ អសេក្ខភាគិយេ ច។ តេ សង្ខិបិយន្តា ទ្វីសុ សុត្តេសុ បតន្តិ និព្ពេធភាគិយេ ច បុព្ពយោគភាគិយេ ច។ យថា វុត្តំ ភគវតា ទ្វេ អត្ថវសេ សម្បស្សមានា តថាគតា អរហន្តោ សម្មាសម្ពុទ្ធា ធម្មំ ទេសេន្តិ សុត្តំ គេយ្យំ…បេ។… សត្ថា បុព្ពយោគសមន្នាគតេ អប្បកសិរេន មញ្ញមានា វសិយន្តិ បុព្ពយោគា ច ភវិស្សន្តិ សន្តានំ មញ្ញមានាធរាយ។ តត្ថ បញ្ញាវេមត្តតំ អត្តនោ សមនុបស្សមានេន អដ្ឋវិធេ សុត្តសង្ខេបេ យត្ថ យត្ថ សក្កោតិ តត្ថ តត្ថ យោជេតព្ពំ។ តត្ថ តត្ថ យោជេត្វា សុត្តស្ស អត្ថោ និទ្ទិសិតព្ពោ។ ន ហិ សតិ វេទនា មនោ ធារេត្វា សក្កា យេន កេនចិ សុត្តស្ស អត្ថោ យថាភូតំ និទ្ទិសិតុំ។|
  stand |តត្ថ បុរិមកានំ សុត្តានំ ឥមា ឧទ្ទានគាថា|
  count |២២|, |តត្ថ កតមា អាណត្តិ។|
  block |អតីតេ រាធ រូបេ អនបេក្ខោ ហោហីតិ វិត្ថារេន កាតព្ពា។ សីលវន្តេន អានន្ទ បុគ្គលេន សទា ករណីយា កិន្តិមេ អវិប្បដិសារោ អស្សាតិ។ អយំ វុច្ចតិ អាណត្តិ។|
  block |តត្ថ កតមំ ផលំ។|
  stand |ឥទំ ផលំ។|
  block |តត្ថ កតមោ ឧបាយោ។|
  block |សត្តហង្គេហិ សមន្នាគតោ ខោ ភិក្ខុ អបិ ហិមវន្តំ បព្ពតរាជានំ ចាលេយ្យ កោ បន វាទោ ឆវំ អវិជ្ជំ សត្តកេសុ វេយ្យាករណំ កាតព្ពំ។ អយំ ឧបាយោ។|
  block |តត្ថ កតមា អាណត្តិ ច ផលញ្ច។|
  block |បុរិមិកាយ គាថាយ អាណត្តិ បច្ឆិមិកាយ ផលំ។ សីលេ បតិដ្ឋាយ ទ្វេ ធម្មា ភាវេតព្ពា យា ច ចិត្តភាវនា យា ច បញ្ញាភាវនា យា ច អាណត្តិ រាគវិរាគា ច ផលំ។|
  block |តត្ថ កតមំ ផលញ្ច ឧបាយោ ច។|
  block |បុរិមិកាយ អឌ្ឍគាថាយ ឧបាយោ បច្ឆិមិកាយ អឌ្ឍគាថាយ ផលំ។ នន្ទិយោ សក្កោ ឥសិវុត្ថបុរិរិកាមឯករក្ខេ សុត្តំ មូលតោ ឧបាទាយ យាវ ឆសុ ធម្មេសុ។ ឧត្តរិ បញ្ចសុ ធម្មេសុ យាចយោគោ ករណីយោ អយំ ឧបាយោ។ អសហគតស្ស កាមាសវាបិ ចិត្តំ មុច្ចតីតិ។ សព្ពាសុ ឆសុ តីសុ។ អយំ ឧបាយោ ច ផលញ្ច។|
  block |តត្ថ កតមា អាណត្តិ ច ផលញ្ច ឧបាយោ ច។|
  block |សុញ្ញតោ លោកំ អវេក្ខស្សុ មោឃរាជាតិ អាណត្តិ។ សទា សតោតិ ឧបាយោ។ អត្តានុទិដ្ឋិំ ឧហច្ច ឯវំ មច្ចុតរោ សិយាតិ ផលំ។ សមាធិំ ភិក្ខវេ ភាវេថ សមាហិតោ ភិក្ខវេ ភិក្ខុ រូបំ អនិច្ចន្តិ បជានាតិ។ ឯវំ បស្សំ អរិយសាវកោ បរិមុច្ចតិ ជាតិយាបិ…បេ។… ឧបាយាសេហិបិ ឥធ តីណិបិ។|
  count |២៣|, |តត្ថ កតមោ អស្សាទោ។|
  block |កាមំ កាមយមានស្ស តស្ស ចេតំ សមិជ្ឈតិ។ អយំ អស្សាទោ។|
  block |ធម្មចរិយា សមចរិយា កុសលចរិយា ហេតូហិ ព្រាហ្មណ ឯវមិធេកច្ចេ សត្តា កាយស្ស ភេទា សុគតិំ សគ្គំ លោកំ ឧបបជ្ជន្តិ។ អយំ អស្សាទោ។|
  block |តត្ថ កតមោ អាទីនវោ។|
  block |កាមេសុ វេ ហញ្ញតេ សព្ពា មុច្ចេវ អយំ អាទីនវោ។ បសេនទិសំយុត្តកេ សុត្តេ បព្ពតោបមា អយំ អាទីនវោ។|
  block |តត្ថ កតមំ និស្សរណំ។|
  block |សំយុត្តកេ សុត្តំ បារិច្ឆត្តកោ បណ្ឌុបលាសោ សន្និបលាសោ ឥទំ និស្សរណំ។|
  block |តត្ថ កតមោ អស្សាទោ ច អាទីនវោ ច។|
  block |តត្ថ យំ បាបការី បច្ចនុភោតិ អយំ អស្សាទោ។ លាភាលាភអដ្ឋកេសុ ព្យាករណំ តត្ថ អលាភោ អយសោ និន្ទា ទុក្ខំ អយំ អាទីនវោ។ លាភោ យសោ សុខំ បសំសា អយំ អស្សាទោ។|
  block |តត្ថ កតមំ អស្សាទោ ច និស្សរណញ្ច។|
  block |យោ ច វិបាកោ បុញ្ញានំ យា ច អធិប្បាយស្ស ឥជ្ឈនា អយំ អស្សាទោ។ យំ ខិប្បញ្ច បរមំ សន្តិំ និព្ពានមធិគច្ឆតិ ឥទំ និស្សរណំ។|
  block |ពាត្តិំសាយ ចេវ មហាបុរិសលក្ខណេហិ សមន្នាគតស្ស មហាបុរិសស្ស ទ្វេយេវ គតិយោ ហោន្តិ សចេ អគារំ អជ្ឈាវសតិ រាជា ហោតិ ចក្កវត្តី យាវ អភិវិជិនិត្វា អជ្ឈាវសតិ អយំ អស្សាទោ។ សចេ អគារស្មា អនគារិយំ បព្ពជតិ សព្ពេន ឱឃេន និស្សរណំ អយំ អស្សាទោ ច និស្សរណញ្ច។|
  block |តត្ថ កតមោ អាទីនវោ ច និស្សរណញ្ច។|
  block |បុរិមិកាយ អឌ្ឍគាថាយ ជាតិមរណសម្ភវោ អាទីនវោ។ អនាទាតុំ និព្ពត្តតិ ជាតិមរណសង្ខយាតិ និស្សរណំ។|
  block |កិច្ឆំ វតាយំ លោកោ អាបន្នោ យមិទំ ជាយតេ ច មីយតេ ច។ យាវ កុទស្សុនាមស្ស ទុក្ខស្ស អន្តោ ភវិស្សតិ បរតោ វាតិ ឯត្ថ យា ឧបរិក្ខា អយំ អាទីនវោ។ យោ គេធំ ញត្វា អភិនិក្ខមតិ យាវ បុរាណកាយ រាជធានិយា ឥទំ និស្សរណំ។ អយំ អាទីនវោ ច និស្សរណញ្ច។|
  block |តត្ថ កតមោ អស្សាទោ ច អាទីនវោ ច និស្សរណញ្ច។|
  block |យំ កាមា ហិ ចិត្រា វិវិធា មនោរមាតិ អយំ អស្សាទោ។ យំ វិរូបរូបេហិ មថេន្តិ ចិត្តន្តិ អយំ អាទីនវោ។ យំ អហំ អគារស្មា បព្ពជិតោម្ហិ រាជ អបណ្ណកំ សាមញ្ញមេវ សេយ្យោតិ ឥទំ និស្សរណំ។|
  block |ពលវំ ពាលោបមសុត្តំ យំ អាសាយ វា វេទនីយំ កម្មំ គាហតិ តថា ចេបិ យំ យំ បាបកម្មំ អនុភោតិ តត្ថ ទុក្ខវេទនីយេន កម្មេន អភាវិតកាយេន ច យាវ បរិត្តចេតសោ ច អាទីនវំ ទស្សេតិ សុខវេទនីយេន កម្មេន អស្សាទេតិ។ យំ បុរាសទិសោ ហោតិ។ ភាវិតចិត្តោ ភាវិតកាយោ ភាវិតបញ្ញោ មហានាមោ អបរិត្តចេតសោ ឥទំ និស្សរណំ។|
  count |២៤|, |តត្ថ កតមំ លោកិកំ សុត្តំ។|
  block |ចត្តារិ អគតិគមនានិ ឥទំ លោកិកំ សុត្តំ។|
  block |តត្ថ កតមំ លោកុត្តរំ សុត្តំ។|
  block |អរិយំ វោ ភិក្ខវេ សម្មាសមាធិំ ទេសេស្សាមីតិ ឥទំ លោកុត្តរំ សុត្តំ។|
  block |តត្ថ កតមំ លោកិកំ លោកុត្តរញ្ច សុត្តំ។|
  block |កពឡីការេ អាហារេ អត្ថិ ឆន្ទោតិ លោកិកំ។ នត្ថិ ឆន្ទោតិ លោកុត្តរំ សុត្តំ។|
  block |តត្ថ កតមំ កម្មំ។|
  block |តីណិមានិ ភិក្ខវេ ទុច្ចរិតានិ។ ឥទំ កម្មំ។|
  block |តត្ថ កតមោ វិបាកោ។|
  block |សដ្ឋិវស្សសហស្សានិ យថារូបី វិបច្ចគា។|
  block |ទិដ្ឋា មយា ភិក្ខវេ ឆ ផស្សាយតនិកា នាម និរយា។ ទិដ្ឋា មយា ភិក្ខវេ ឆ ផស្សាយតនិកា នាម សគ្គា។ អយំ វិបាកោ។|
  block |តត្ថ កតមំ កម្មញ្ច វិបាកោ ច។|
  block |អយសាវ មលំ សមុដ្ឋិតំ យាវ សានិ កម្មានីតិ ឥទំ កម្មំ។ នយន្តិ ទុគ្គតិន្តិ វិបាកោ។|
  block |ចតូសុ សម្មាបដិបជ្ជមានោ មាតរិ បិតរិ តថាគតេ តថាគតសាវកេ យា សម្មាបដិបត្តិ ឥទំ កម្មំ។ យំ ទេវេសុ ឧបបជ្ជតិ អយំ វិបាកោ។ ឥទំ កម្មញ្ច វិបាកោ ច។|
  count |២៥|, |តត្ថ កតមំ និទ្ទិដ្ឋំ សុត្តំ។|
  block |ឯវំ ឥមាយ គាថាយ និទ្ទិដ្ឋោ អត្ថោ។|
  block |គោបាលកោបមេ ឯកាទស បទានិ។ ឯវំ ខោ ភិក្ខវេ ភិក្ខុ រូបញ្ញូ ហោតិ។ យា ច អតិរេកបូជាយ បូជេតា ហោតីតិ។ ឥមានិ ឯកាទស បទានិ យថាភាសិតានិ និទ្ទិដ្ឋោ អត្ថោ។|
  block |តត្ថ កតមោ អនិទ្ទិដ្ឋោ អត្ថោ។|
  block |ឥទំ អនិទ្ទិដ្ឋំ។ អដ្ឋ មហាបុរិសវិតក្កា។ ឥទំ អនិទ្ទិដ្ឋំ។|
  block |តត្ថ កតមំ និទ្ទិដ្ឋញ្ច អនិទ្ទិដ្ឋញ្ច។|
  block |បសន្ននេត្តោ យាវ អាទិច្ចោវ វិរោចសីតិ និទ្ទិដ្ឋោ។ បសន្ននេត្តោ យោ ភគវា កថញ្ច បន បសន្ននេត្តតា កថំ សុមុខតា កថំ ព្រហកាយតា កថំ ឧជុកតា កថំ បតាបវតា កថំ វិរោចតាតិ អនិទ្ទិដ្ឋោ។ ផេណបិណ្ឌោបមំ វេយ្យាករណំ យថា ផេណបិណ្ឌោ ឯវំ រូបំ យថា បុព្ពុឡោ ឯវំ វេទនា មាយា វិញ្ញាណំ បញ្ចក្ខន្ធា បញ្ចហិ ឧបមាហិ និទ្ទិដ្ឋា។ កេន ការណេន ផេណបិណ្ឌោបមំ រូបំ សព្ពញ្ច ចក្ខុវិញ្ញេយ្យំ យំ វា ចតូហិ អាយតនេហិ។ កថំ វេទនា បុព្ពុឡូបមា។ កតរា ច សា វេទនា សុខា ទុក្ខា អទុក្ខមសុខា។ ឯវមេសា អនិទ្ទិដ្ឋា។ ឯវំ និទ្ទិដ្ឋញ្ច អនិទ្ទិដ្ឋញ្ច។|
  count |២៦|, |តត្ថ កតមំ ញាណំ។|
  block |តីណិមានិ ឥន្ទ្រិយានិ អនញ្ញាតញ្ញស្សាមីតិន្ទ្រិយំ អញ្ញិន្ទ្រិយំ អញ្ញាតាវិន្ទ្រិយំ ឥទំ ញាណំ។|
  block |តត្ថ កតមំ នេយ្យំ។|
  block |ចតូហិ អង្គេហិ សមន្នាគតា កាយស្ស ភេទា ទេវេសុ ឧប្បជ្ជន្តិ។ ឧទានេ កាបិយំ សុត្តំ អបណ្ណកបសាទនីយំ ឥទំ នេយ្យំ។|
  block |តត្ថ កតមំ ញាណញ្ច នេយ្យញ្ច។|
  block |យទា បស្សតីតិ ញាណំ។ យោ សព្ពធម្មេ អនត្តាការេន ឧបដ្ឋបេតិ ឥទំ នេយ្យំ។|
  block |ចត្តារិ អរិយសច្ចានិ តត្ថ តីណិ នេយ្យានិ មគ្គសច្ចំ សីលក្ខន្ធោ ច បញ្ញាក្ខន្ធោ ច ឥទំ ញាណញ្ច នេយ្យញ្ច។|
  count |២៧|, |តត្ថ កតមំ ទស្សនំ។|
  block |ចតូហិ អង្គេហិ សមន្នាគតោ អរិយសាវកោ អត្តនាវ អត្តានំ ព្យាករេយ្យ ខីណនិរយោម្ហិ យាវ សោតាបន្នោហមស្មិ អវិនិបាតធម្មោ និយតោ សម្ពោធិបរាយណោតិ។ ឥទំ ទស្សនំ។|
  block |តត្ថ កតមា ភាវនា។|
  block |ចត្តារិ ធម្មបទានិ អនភិជ្ឈា អព្យាបាទោ សម្មាសតិ សម្មាសមាធិ។ អយំ ភាវនា។|
  block |តត្ថ កតមំ ទស្សនញ្ច ភាវនា ច។|
  block |សោតាបត្តិផលំ សច្ឆិកាតុកាមេន កតមេ ធម្មា មនសិកាតព្ពា ភគវា អាហ បញ្ចុបាទានក្ខន្ធា។ ឥទំ ទស្សនញ្ច ភាវនា ច។|
  count |២៨|, |តត្ថ កតមេ វិបាកធម្មធម្មា។|
  block |យានិ ករោតិ បុរិសោតិ វិត្ថារោ។ តីណិមានិ ភិក្ខវេ សុចរិតានិ។ ឥមេ វិបាកធម្មធម្មា។|
  block |តត្ថ កតមេ នវិបាកធម្មធម្មា។|
  block |បញ្ចិមេ ភិក្ខវេ ខន្ធា ឥមេ នវិបាកធម្មធម្មា។|
  block |តត្ថ កតមោ នេវវិបាកោ នវិបាកធម្មធម្មោ។|
  block |ឥតិ យា ច សម្មាបដិបត្តិ យោ ច និរោធោ ឧភយមេតំ នេវវិបាកោ នវិបាកធម្មោ។ ព្រហ្មចរិយំ វោ ភិក្ខវេ ទេសេស្សាមិ ព្រហ្មចរិយផលានិ ច ព្រហ្មចរិយញ្ច អរិយោ អដ្ឋង្គិកោ មគ្គោ ព្រហ្មចរិយផលានិ សោតាបត្តិផលំ យាវ អរហត្តំ។|
  count |២៩|, |តត្ថ កតមំ សកវចនំ។|
  block |តីណិមានិ ភិក្ខវេ វិមោក្ខមុខានិ។ ឥទំ សកវចនំ។|
  block |តត្ថ កតមំ បរវចនំ។|
  block |ហេតុនា មារិសា កោសិយា សុភាសិតេន សង្គាមវិជយោ សោបិ នាម ភិក្ខវេ សក្កោ ទេវានមិន្ទោ សកំ ផលំ បរិភុញ្ជមានោតិ វិត្ថារេន កាតព្ពំ។ ឥទំ បរវចនំ។|
  block |តត្ថ កតមំ សកវចនញ្ច បរវចនញ្ច។|
  block |ឥទំ បរវចនំ។ យេ ច ខោ តេ ឧភោ អន្តេ អនុបគម្ម វដ្ដំ តេសំ នត្ថិ បញ្ញាបនាយ។ ឥទំ សកវចនំ។|
  stand |ឥទំ សកវចនំ បរវចនញ្ច។|
  count |៣០|, |តត្ថ កតមំ សត្តាធិដ្ឋានំ។|
  block |តយោមេ ភិក្ខវេ សត្ថារោ តថាគតោ អរហំ សេក្ខោ បដិបទោ។ ឥទំ សត្តាធិដ្ឋានំ។|
  block |តត្ថ កតមំ ធម្មាធិដ្ឋានំ។|
  block |សត្តិមេ ភិក្ខវេ ពោជ្ឈង្គា ឥទំ ធម្មាធិដ្ឋានំ។|
  block |តត្ថ កតមំ សត្តាធិដ្ឋានញ្ច ធម្មាធិដ្ឋានញ្ច។ ទុទ្ទសមន្តំ សច្ចំ ទុទ្ទសោ បដិវេធោ ពាលេហិ ជានតោ បស្សតោ នត្ថិ នន្ទីតិ វទាមិ។ ទុទ្ទសមន្តំ សច្ចំ ទុទ្ទសោ បដិវេធោ ពាលេហីតិ ធម្មាធិដ្ឋានំ។ ជានតោ បស្សតោ នត្ថិ នន្ទីតិ សត្តាធិដ្ឋានំ។ ទារុក្ខន្ធោបមំ គង្គាយ តីរិយា ឱរិមញ្ច តីរំ បារិមញ្ច តីរំ ថលេ វា ន ច ឧស្សីទនំ មជ្ឈេ ច ន សំសីទនំ មនុស្សគ្គាហោ ច អមនុស្សគ្គាហោ ច អន្តោបូតិភាវោ ច ឥទំ ធម្មាធិដ្ឋានំ។ ឯវំ បន ភិក្ខុ និព្ពាននិន្នោ ភវិស្សតិ និព្ពានបរាយណោតិ សត្តាធិដ្ឋានំ។ ឥទំ សត្តាធិដ្ឋានញ្ច ធម្មាធិដ្ឋានញ្ច។|
  block |តត្ថ កតមោ ថវោ។|
  block |តីណិមានិ ភិក្ខវេ អគ្គានិ ពុទ្ធោ សត្តានំ វិរាគោ ធម្មានំ សង្ឃោ គណានំ។ អយំ ថវោ។|
  count |៣១|, |តត្ថ កតមំ អនុញ្ញាតំ។|
  stand |ឥទំ ភគវតា អនុញ្ញាតំ។|
  block |តីណិមានិ ភិក្ខវេ ករណីយានិ កាយសុចរិតំ វចីសុចរិតំ មនោសុចរិតំ។ ឥទំ អនុញ្ញាតំ។|
  block |តត្ថ កតមំ បដិក្ខិត្តំ។|
  block |នត្ថិ បុត្តសមំ បេមំ។ វិត្ថារោ ឥទំ បដិក្ខិត្តំ។|
  block |តីណិមានិ ភិក្ខវេ អករណីយានិ សយំ អភិញ្ញាយ ទេសិតានិ។ កតមានិ តីណិ។ កាយទុច្ចរិតំ វចីទុច្ចរិតំ មនោទុច្ចរិតំ។ ឥទំ បដិក្ខិត្តំ។|
  block |តត្ថ កតមំ អនុញ្ញាតញ្ច បដិក្ខិត្តញ្ច។|
  block |ទ្វីហិ បឋមបទេហិ ចតុត្ថេន ច បទេន អនុជានាតិ។ កាយទុច្ចរិតំ ហិត្វាតិ តតិយេន បទេន បដិក្ខិត្តន្តិ។ មហាវិភង្គោ អចិរតបានាទោ។|
  block |តត្ថិមា ឧទ្ទានគាថា|
    stand |បេដកោបទេសេ សាសនប្បដ្ឋានំ នាម ទុតិយភូមិ សមត្តា។|
