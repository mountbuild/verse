block |១៤។ ចុទ្ទសកនិបាតោ|
  block |១។ ខទិរវនិយរេវតត្ថេរគាថា|
    count |៦៤៥|
      block |យទា អហំ បព្ពជិតោ អគារស្មានគារិយំ|
      block |នាភិជានាមិ សង្កប្បំ អនរិយំ ទោសសំហិតំ។|
    count |៦៤៦|
      block |ឥមេ ហញ្ញន្តុ វជ្ឈន្តុ ទុក្ខំ បប្បោន្តុ បាណិនោ|
      block |សង្កប្បំ នាភិជានាមិ ឥមស្មិំ ទីឃមន្តរេ។|
    count |៦៤៧|
      block |មេត្តញ្ច អភិជានាមិ អប្បមាណំ សុភាវិតំ|
      block |អនុបុព្ពំ បរិចិតំ យថា ពុទ្ធេន ទេសិតំ។|
    count |៦៤៨|
      block |សព្ពមិត្តោ សព្ពសខោ សព្ពភូតានុកម្បកោ|
      block |មេត្តចិត្តញ្ច ភាវេមិ អព្យាបជ្ជរតោ សទា។|
    count |៦៤៩|
      block |អសំហីរំ អសំកុប្បំ ចិត្តំ អាមោទយាមហំ|
      block |ព្រហ្មវិហារំ ភាវេមិ អកាបុរិសសេវិតំ។|
    count |៦៥០|
      block |អវិតក្កំ សមាបន្នោ សម្មាសម្ពុទ្ធសាវកោ|
      block |អរិយេន តុណ្ហីភាវេន ឧបេតោ ហោតិ តាវទេ។|
    count |៦៥១|
      block |យថាបិ បព្ពតោ សេលោ អចលោ សុប្បតិដ្ឋិតោ|
      block |ឯវំ មោហក្ខយា ភិក្ខុ បព្ពតោវ ន វេធតិ។|
    count |៦៥២|
      block |អនង្គណស្ស បោសស្ស និច្ចំ សុចិគវេសិនោ|
      block |វាលគ្គមត្តំ បាបស្ស អព្ភមត្តំវ ខាយតិ។|
    count |៦៥៣|
      block |នគរំ យថា បច្ចន្តំ គុត្តំ សន្តរពាហិរំ|
      block |ឯវំ គោបេថ អត្តានំ ខណោ វោ មា ឧបច្ចគា។|
    count |៦៥៤|
      block |នាភិនន្ទាមិ មរណំ នាភិនន្ទាមិ ជីវិតំ|
      block |កាលញ្ច បដិកង្ខាមិ និព្ពិសំ ភតកោ យថា។|
    count |៦៥៥|
      block |នាភិនន្ទាមិ មរណំ…បេ។… សម្បជានោ បតិស្សតោ។|
    count |៦៥៦|
      block |បរិចិណ្ណោ មយា សត្ថា កតំ ពុទ្ធស្ស សាសនំ|
      block |ឱហិតោ គរុកោ ភារោ ភវនេត្តិ សមូហតា។|
    count |៦៥៧|
      block |យស្ស ចត្ថាយ បព្ពជិតោ អគារស្មានគារិយំ|
      block |សោ មេ អត្ថោ អនុប្បត្តោ សព្ពសំយោជនក្ខយោ។|
    count |៦៥៨|
      block |សម្បាទេថប្បមាទេន ឯសា មេ អនុសាសនី|
      block |ហន្ទាហំ បរិនិព្ពិស្សំ វិប្បមុត្តោម្ហិ សព្ពធីតិ។|
    stand |… ខទិរវនិយរេវតោ ថេរោ…។|
  block |២។ គោទត្តត្ថេរគាថា|
    count |៦៥៩|
      block |យថាបិ ភទ្ទោ អាជញ្ញោ ធុរេ យុត្តោ ធុរស្សហោ|
      block |មថិតោ អតិភារេន សំយុគំ នាតិវត្តតិ។|
    count |៦៦០|
      block |ឯវំ បញ្ញាយ យេ តិត្តា សមុទ្ទោ វារិនា យថា|
      block |ន បរេ អតិមញ្ញន្តិ អរិយធម្មោវ បាណិនំ។|
    count |៦៦១|
      block |កាលេ កាលវសំ បត្តា ភវាភវវសំ គតា|
      block |នរា ទុក្ខំ និគច្ឆន្តិ តេធ សោចន្តិ មាណវា។|
    count |៦៦២|
      block |ឧន្នតា សុខធម្មេន ទុក្ខធម្មេន ចោនតា|
      block |ទ្វយេន ពាលា ហញ្ញន្តិ យថាភូតំ អទស្សិនោ។|
    count |៦៦៣|
      block |យេ ច ទុក្ខេ សុខស្មិញ្ច មជ្ឈេ សិព្ពិនិមច្ចគូ|
      block |ឋិតា តេ ឥន្ទខីលោវ ន តេ ឧន្នតឱនតា។|
    count |៦៦៤|
      block |ន ហេវ លាភេ នាលាភេ ន យសេ ន ច កិត្តិយា|
      block |ន និន្ទាយំ បសំសាយ ន តេ ទុក្ខេ សុខម្ហិ។|
    count |៦៦៥|
      block |សព្ពត្ថ តេ ន លិម្បន្តិ ឧទពិន្ទុវ បោក្ខរេ|
      block |សព្ពត្ថ សុខិតា ធីរា សព្ពត្ថ អបរាជិតា។|
    count |៦៦៦|
      block |ធម្មេន ច អលាភោ យោ យោ ច លាភោ អធម្មិកោ|
      block |អលាភោ ធម្មិកោ សេយ្យោ យំ ចេ លាភោ អធម្មិកោ។|
    count |៦៦៧|
      block |យសោ ច អប្បពុទ្ធីនំ វិញ្ញូនំ អយសោ ច យោ|
      block |អយសោវ សេយ្យោ វិញ្ញូនំ ន យសោ អប្បពុទ្ធិនំ។|
    count |៦៦៨|
      block |ទុម្មេធេហិ បសំសា ច វិញ្ញូហិ គរហា ច យា|
      block |គរហាវ សេយ្យោ វិញ្ញូហិ យំ ចេ ពាលប្បសំសនា។|
    count |៦៦៩|
      block |សុខញ្ច កាមមយិកំ ទុក្ខញ្ច បវិវេកិយំ|
      block |បវិវេកទុក្ខំ សេយ្យោ យំ ចេ កាមមយំ សុខំ។|
    count |៦៧០|
      block |ជីវិតញ្ច អធម្មេន ធម្មេន មរណញ្ច យំ|
      block |មរណំ ធម្មិកំ សេយ្យោ យំ ចេ ជីវេ អធម្មិកំ។|
    count |៦៧១|
      block |កាមកោបប្បហីនា យេ សន្តចិត្តា ភវាភវេ|
      block |ចរន្តិ លោកេ អសិតា នត្ថិ តេសំ បិយាបិយំ។|
    count |៦៧២|
      block |ភាវយិត្វាន ពោជ្ឈង្គេ ឥន្ទ្រិយានិ ពលានិ ច|
      block |បប្បុយ្យ បរមំ សន្តិំ បរិនិព្ពន្តិនាសវាតិ។|
      block |រេវតោ ចេវ គោទត្តោ ថេរា ទ្វេ តេ មហិទ្ធិកា|
      block |ចុទ្ទសម្ហិ និបាតម្ហិ គាថាយោ អដ្ឋវីសតីតិ។|
    stand |… គោទត្តោ ថេរោ…។|
    stand |ចុទ្ទសកនិបាតោ និដ្ឋិតោ។|
    block |តត្រុទ្ទានំ|
