block |១៩។ បញ្ញាសនិបាតោ|
  block |១។ តាលបុដត្ថេរគាថា|
    count |១០៩៤|
      block |កទា នុហំ បព្ពតកន្ទរាសុ ឯកាកិយោ អទ្ទុតិយោ វិហស្សំ|
      block |អនិច្ចតោ សព្ពភវំ វិបស្សំ តំ មេ ឥទំ តំ នុ កទា ភវិស្សតិ។|
    count |១០៩៥|
      block |កទា នុហំ ភិន្នបដន្ធរោ មុនិ កាសាវវត្ថោ អមមោ និរាសោ|
      block |រាគញ្ច ទោសញ្ច តថេវ មោហំ ហន្ត្វា សុខី បវនគតោ វិហស្សំ។|
    count |១០៩៦|
      block |កទា អនិច្ចំ វធរោគនីឡំ កាយំ ឥមំ មច្ចុជរាយុបទ្ទុតំ|
      block |វិបស្សមានោ វីតភយោ វិហស្សំ ឯកោ វនេ តំ នុ កទា ភវិស្សតិ។|
    count |១០៩៧|
      block |កទា នុហំ ភយជននិំ ទុខាវហំ តណ្ហាលតំ ពហុវិធានុវត្តនិំ|
      block |បញ្ញាមយំ តិខិណមសិំ គហេត្វា ឆេត្វា វសេ តម្បិ កទា ភវិស្សតិ។|
    count |១០៩៨|
      block |កទា នុ បញ្ញាមយមុគ្គតេជំ សត្ថំ ឥសីនំ សហសាទិយិត្វា|
      block |មារំ សសេនំ សហសា ភញ្ជិស្សំ សីហាសនេ តំ នុ កទា ភវិស្សតិ។|
    count |១០៩៩|
      block |កទា នុហំ សព្ភិ សមាគមេសុ ទិដ្ឋោ ភវេ ធម្មគរូហិ តាទិភិ|
      block |យាថាវទស្សីហិ ជិតិន្ទ្រិយេហិ បធានិយោ តំ នុ កទា ភវិស្សតិ។|
    count |១១០០|
      block |កទា នុ មំ តន្ទិ ខុទា បិបាសា វាតាតបា កីដសរីសបា វា|
      block |ន ពាធយិស្សន្តិ ន តំ គិរិព្ពជេ អត្ថត្ថិយំ តំ នុ កទា ភវិស្សតិ។|
    count |១១០១|
      block |កទា នុ ខោ យំ វិទិតំ មហេសិនា ចត្តារិ សច្ចានិ សុទុទ្ទសានិ|
      block |សមាហិតត្តោ សតិមា អគច្ឆំ បញ្ញាយ តំ តំ នុ កទា ភវិស្សតិ។|
    count |១១០២|
      block |កទា នុ រូបេ អមិតេ ច សទ្ទេ គន្ធេ រសេ ផុសិតព្ពេ ច ធម្មេ|
      block |អាទិត្តតោហំ សមថេហិ យុត្តោ បញ្ញាយ ទច្ឆំ តទិទំ កទា មេ។|
    count |១១០៣|
      block |កទា នុហំ ទុព្ពចនេន វុត្តោ តតោនិមិត្តំ វិមនោ ន ហេស្សំ|
      block |អថោ បសត្ថោបិ តតោនិមិត្តំ តុដ្ឋោ ន ហេស្សំ តទិទំ កទា មេ។|
    count |១១០៤|
      block |កទា នុ កដ្ឋេ ច តិណេ លតា ច ខន្ធេ ឥមេហំ អមិតេ ច ធម្មេ|
      block |អជ្ឈត្តិកានេវ ច ពាហិរានិ ច សមំ តុលេយ្យំ តទិទំ កទា មេ។|
    count |១១០៥|
      block |កទា នុ មំ បាវុសកាលមេឃោ នវេន តោយេន សចីវរំ វនេ|
      block |ឥសិប្បយាតម្ហិ បថេ វជន្តំ ឱវស្សតេ តំ នុ កទា ភវិស្សតិ។|
    count |១១០៦|
      block |កទា មយូរស្ស សិខណ្ឌិនោ វនេ ទិជស្ស សុត្វា គិរិគព្ភរេ រុតំ|
      block |បច្ចុដ្ឋហិត្វា អមតស្ស បត្តិយា សំចិន្តយេ តំ នុ កទា ភវិស្សតិ។|
    count |១១០៧|
      block |កទា នុ គង្គំ យមុនំ សរស្សតិំ បាតាលខិត្តំ វឡវាមុខញ្ច|
      block |អសជ្ជមានោ បតរេយ្យមិទ្ធិយា វិភិំសនំ តំ នុ កទា ភវិស្សតិ។|
    count |១១០៨|
      block |កទា នុ នាគោវ អសង្គចារី បទាលយេ កាមគុណេសុ ឆន្ទំ|
      block |និព្ពជ្ជយំ សព្ពសុភំ និមិត្តំ ឈានេ យុតោ តំ នុ កទា ភវិស្សតិ។|
    count |១១០៩|
      block |កទា ឥណដ្ដោវ ទលិទ្ទកោ និធិំ អារាធយិត្វា ធនិកេហិ បីឡិតោ|
      block |តុដ្ឋោ ភវិស្សំ អធិគម្ម សាសនំ មហេសិនោ តំ នុ កទា ភវិស្សតិ។|
    count |១១១០|
      block |ពហូនិ វស្សានិ តយាម្ហិ យាចិតោ អគារវាសេន អលំ នុ តេ ឥទំ|
      block |តំ ទានិ មំ បព្ពជិតំ សមានំ កិំការណា ចិត្ត តុវំ ន យុញ្ជសិ។|
    count |១១១១|
      block |ននុ អហំ ចិត្ត តយាម្ហិ យាចិតោ គិរិព្ពជេ ចិត្រឆទា វិហង្គមា|
      block |មហិន្ទឃោសត្ថនិតាភិគជ្ជិនោ តេ តំ រមេស្សន្តិ វនម្ហិ ឈាយិនំ។|
    count |១១១២|
      block |កុលម្ហិ មិត្តេ ច បិយេ ច ញាតកេ ខិឌ្ឌារតិំ កាមគុណញ្ច លោកេ|
      block |សព្ពំ បហាយ ឥមមជ្ឈុបាគតោ អថោបិ ត្វំ ចិត្ត ន មយ្ហ តុស្សសិ។|
    count |១១១៣|
      block |មមេវ ឯតំ ន ហិ ត្វំ បរេសំ សន្នាហកាលេ បរិទេវិតេន កិំ|
      block |សព្ពំ ឥទំ ចលមិតិ បេក្ខមានោ អភិនិក្ខមិំ អមតបទំ ជិគីសំ។|
    count |១១១៤|
      block |សុយុត្តវាទី ទ្វិបទានមុត្តមោ មហាភិសក្កោ នរទម្មសារថិ|
      block |ចិត្តំ ចលំ មក្កដសន្និភំ ឥតិ អវីតរាគេន សុទុន្និវារយំ។|
    count |១១១៥|
      block |កាមា ហិ ចិត្រា មធុរា មនោរមា អវិទ្ទសូ យត្ថ សិតា បុថុជ្ជនា|
      block |តេ ទុក្ខមិច្ឆន្តិ បុនព្ភវេសិនោ ចិត្តេន នីតា និរយេ និរាកតា។|
    count |១១១៦|
      block |មយូរកោញ្ចាភិរុតម្ហិ កាននេ ទីបីហិ ព្យគ្ឃេហិ បុរក្ខតោ វសំ|
      block |កាយេ អបេក្ខំ ជហ មា វិរាធយ ឥតិស្សុ មំ ចិត្ត បុរេ និយុញ្ជសិ។|
    count |១១១៧|
      block |ភាវេហិ ឈានានិ ច ឥន្ទ្រិយានិ ច ពលានិ ពោជ្ឈង្គសមាធិភាវនា|
      block |តិស្សោ ច វិជ្ជា ផុស ពុទ្ធសាសនេ ឥតិស្សុ មំ ចិត្ត បុរេ និយុញ្ជសិ។|
    count |១១១៨|
      block |ភាវេហិ មគ្គំ អមតស្ស បត្តិយា និយ្យានិកំ សព្ពទុខក្ខយោគធំ|
      block |អដ្ឋង្គិកំ សព្ពកិលេសសោធនំ ឥតិស្សុ មំ ចិត្ត បុរេ និយុញ្ជសិ។|
    count |១១១៩|
      block |ទុក្ខន្តិ ខន្ធេ បដិបស្ស យោនិសោ យតោ ច ទុក្ខំ សមុទេតិ តំ ជហ|
      block |ឥធេវ ទុក្ខស្ស ករោហិ អន្តំ ឥតិស្សុ មំ ចិត្ត បុរេ និយុញ្ជសិ។|
    count |១១២០|
      block |អនិច្ចំ ទុក្ខន្តិ វិបស្ស យោនិសោ សុញ្ញំ អនត្តាតិ អឃំ វធន្តិ ច|
      block |មនោវិចារេ ឧបរុន្ធ ចេតសោ ឥតិស្សុ មំ ចិត្ត បុរេ និយុញ្ជសិ។|
    count |១១២១|
      block |មុណ្ឌោ វិរូបោ អភិសាបមាគតោ កបាលហត្ថោវ កុលេសុ ភិក្ខសុ|
      block |យុញ្ជស្សុ សត្ថុវចនេ មហេសិនោ ឥតិស្សុ មំ ចិត្ត បុរេ និយុញ្ជសិ។|
    count |១១២២|
      block |សុសំវុតត្តោ វិសិខន្តរេ ចរំ កុលេសុ កាមេសុ អសង្គមានសោ|
      block |ចន្ទោ យថា ទោសិនបុណ្ណមាសិយា ឥតិស្សុ មំ ចិត្ត បុរេ និយុញ្ជសិ។|
    count |១១២៣|
      block |អារញ្ញិកោ ហោហិ ច បិណ្ឌបាតិកោ សោសានិកោ ហោហិ ច បំសុកូលិកោ|
      block |នេសជ្ជិកោ ហោហិ សទា ធុតេ រតោ ឥតិស្សុ មំ ចិត្ត បុរេ និយុញ្ជសិ។|
    count |១១២៤|
      block |រោបេត្វ រុក្ខានិ យថា ផលេសី មូលេ តរុំ ឆេត្តុ តមេវ ឥច្ឆសិ|
      block |តថូបមំ ចិត្តមិទំ ករោសិ យំ មំ អនិច្ចម្ហិ ចលេ និយុញ្ជសិ។|
    count |១១២៥|
      block |អរូប ទូរង្គម ឯកចារិ ន តេ ករិស្សំ វចនំ ឥទានិហំ|
      block |ទុក្ខា ហិ កាមា កដុកា មហព្ភយា និព្ពានមេវាភិមនោ ចរិស្សំ។|
    count |១១២៦|
      block |នាហំ អលក្ខ្យា អហិរិក្កតាយ វា ន ចិត្តហេតូ ន ច ទូរកន្តនា|
      block |អាជីវហេតូ ច អហំ ន និក្ខមិំ កតោ ច តេ ចិត្ត បដិស្សវោ មយា។|
    count |១១២៧|
      block |អប្បិច្ឆតា សប្បុរិសេហិ វណ្ណិតា មក្ខប្បហានំ វូបសមោ ទុខស្ស|
      block |ឥតិស្សុ មំ ចិត្ត តទា និយុញ្ជសិ ឥទានិ ត្វំ គច្ឆសិ បុព្ពចិណ្ណំ។|
    count |១១២៨|
      block |តណ្ហា អវិជ្ជា ច បិយាបិយញ្ច សុភានិ រូបានិ សុខា ច វេទនា|
      block |មនាបិយា កាមគុណា ច វន្តា វន្តេ អហំ អាវមិតុំ ន ឧស្សហេ។|
    count |១១២៩|
      block |សព្ពត្ថ តេ ចិត្ត វចោ កតំ មយា ពហូសុ ជាតីសុ ន មេសិ កោបិតោ|
      block |អជ្ឈត្តសម្ភវោ កតញ្ញុតាយ តេ ទុក្ខេ ចិរំ សំសរិតំ តយា កតេ។|
    count |១១៣០|
      block |ត្វញ្ញេវ នោ ចិត្ត ករោសិ ព្រាហ្មណោ ត្វំ ខត្តិយោ រាជទសី ករោសិ|
      block |វេស្សា ច សុទ្ទា ច ភវាម ឯកទា ទេវត្តនំ វាបិ តវេវ វាហសា។|
    count |១១៣១|
      block |តវេវ ហេតូ អសុរា ភវាមសេ ត្វំមូលកំ នេរយិកា ភវាមសេ|
      block |អថោ តិរច្ឆានគតាបិ ឯកទា បេតត្តនំ វាបិ តវេវ វាហសា។|
    count |១១៣២|
      block |ននុ ទុព្ភិស្សសិ មំ បុនប្បុនំ មុហុំ មុហុំ ចារណិកំវ ទស្សយំ|
      block |ឧម្មត្តកេនេវ មយា បលោភសិ កិញ្ចាបិ តេ ចិត្ត វិរាធិតំ មយា។|
    count |១១៣៣|
      block |ឥទំ បុរេ ចិត្តមចារិ ចារិកំ យេនិច្ឆកំ យត្ថកាមំ យថាសុខំ|
      block |តទជ្ជហំ និគ្គហេស្សាមិ យោនិសោ ហត្ថិប្បភិន្នំ វិយ អង្កុសគ្គហោ។|
    count |១១៣៤|
      block |សត្ថា ច មេ លោកមិមំ អធិដ្ឋហិ អនិច្ចតោ អទ្ធុវតោ អសារតោ|
      block |បក្ខន្ទ មំ ចិត្ត ជិនស្ស សាសនេ តារេហិ ឱឃា មហតា សុទុត្តរា។|
    count |១១៣៥|
      block |ន តេ ឥទំ ចិត្ត យថា បុរាណកំ នាហំ អលំ តុយ្ហ វសេ និវត្តិតុំ|
      block |មហេសិនោ បព្ពជិតោម្ហិ សាសនេ ន មាទិសា ហោន្តិ វិនាសធារិនោ។|
    count |១១៣៦|
      block |នគា សមុទ្ទា សរិតា វសុន្ធរា ទិសា ចតស្សោ វិទិសា អធោ ទិវា|
      block |សព្ពេ អនិច្ចា តិភវា ឧបទ្ទុតា កុហិំ គតោ ចិត្ត សុខំ រមិស្សសិ។|
    count |១១៣៧|
      block |ធិតិប្បរំ កិំ មម ចិត្ត កាហិសិ ន តេ អលំ ចិត្ត វសានុវត្តកោ|
      block |ន ជាតុ ភស្តំ ឧភតោមុខំ ឆុបេ ធិរត្ថុ បូរំ នវ សោតសន្ទនិំ។|
    count |១១៣៨|
      block |វរាហឯណេយ្យវិគាឡ្ហសេវិតេ បព្ភារកុដ្ដេ បកតេវ សុន្ទរេ|
      block |នវម្ពុនា បាវុសសិត្ថកាននេ តហិំ គុហាគេហគតោ រមិស្សសិ។|
    count |១១៣៩|
      block |សុនីលគីវា សុសិខា សុបេខុនា សុចិត្តបត្តច្ឆទនា វិហង្គមា|
      block |សុមញ្ជុឃោសត្ថនិតាភិគជ្ជិនោ តេ តំ រមេស្សន្តិ វនម្ហិ ឈាយិនំ។|
    count |១១៤០|
      block |វុដ្ឋម្ហិ ទេវេ ចតុរង្គុលេ តិណេ សំបុប្ផិតេ មេឃនិភម្ហិ កាននេ|
      block |នគន្តរេ វិដបិសមោ សយិស្សំ តំ មេ មុទូ ហេហិតិ តូលសន្និភំ។|
    count |១១៤១|
      block |តថា តុ កស្សាមិ យថាបិ ឥស្សរោ យំ លព្ភតិ តេនបិ ហោតុ មេ អលំ|
      block |ន តាហំ កស្សាមិ យថា អតន្ទិតោ ពិឡារភស្តំវ យថា សុមទ្ទិតំ។|
    count |១១៤២|
      block |តថា តុ កស្សាមិ យថាបិ ឥស្សរោ យំ លព្ភតិ តេនបិ ហោតុ មេ អលំ|
      block |វីរិយេន តំ មយ្ហ វសានយិស្សំ គជំវ មត្តំ កុសលង្កុសគ្គហោ។|
    count |១១៤៣|
      block |តយា សុទន្តេន អវដ្ឋិតេន ហិ ហយេន យោគ្គាចរិយោវ ឧជ្ជុនា|
      block |បហោមិ មគ្គំ បដិបជ្ជិតុំ សិវំ ចិត្តានុរក្ខីហិ សទា និសេវិតំ។|
    count |១១៤៤|
      block |អារម្មណេ តំ ពលសា និពន្ធិសំ នាគំវ ថម្ភម្ហិ ទឡ្ហាយ រជ្ជុយា|
      block |តំ មេ សុគុត្តំ សតិយា សុភាវិតំ អនិស្សិតំ សព្ពភវេសុ ហេហិសិ។|
    count |១១៤៥|
      block |បញ្ញាយ ឆេត្វា វិបថានុសារិនំ យោគេន និគ្គយ្ហ បថេ និវេសិយ|
      block |ទិស្វា សមុទយំ វិភវញ្ច សម្ភវំ ទាយាទកោ ហេហិសិ អគ្គវាទិនោ។|
    count |១១៤៦|
      block |ចតុព្ពិបល្លាសវសំ អធិដ្ឋិតំ គាមណ្ឌលំវ បរិនេសិ ចិត្ត មំ|
      block |ននុ សំយោជនពន្ធនច្ឆិទំ សំសេវសេ ការុណិកំ មហាមុនិំ។|
    count |១១៤៧|
      block |មិគោ យថា សេរិ សុចិត្តកាននេ រម្មំ គិរិំ បាវុសអព្ភមាលិនិំ|
      block |អនាកុលេ តត្ថ នគេ រមិស្សំ អសំសយំ ចិត្ត បរា ភវិស្សសិ។|
    count |១១៤៨|
      block |យេ តុយ្ហ ឆន្ទេន វសេន វត្តិនោ នរា ច នារី ច អនុភោន្តិ យំ សុខំ|
      block |អវិទ្ទសូ មារវសានុវត្តិនោ ភវាភិនន្ទី តវ ចិត្ត សាវកាតិ។|
      block |បញ្ញាសម្ហិ និបាតម្ហិ ឯកោ តាលបុដោ សុចិ|
      block |គាថាយោ តត្ថ បញ្ញាស បុន បញ្ច ច ឧត្តរីតិ។|
    stand |… តាលបុដោ ថេរោ…។|
    stand |បញ្ញាសនិបាតោ និដ្ឋិតោ។|
    block |តត្រុទ្ទានំ|
