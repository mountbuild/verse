block |៤។ ចតុកនិបាតោ|
  block |១។ នាគសមាលត្ថេរគាថា|
    count |២៦៧|
      block |អលង្កតា សុវសនា មាលិនី ចន្ទនុស្សទា|
      block |មជ្ឈេ មហាបថេ នារី តុរិយេ នច្ចតិ នដ្ដកី។|
    count |២៦៨|
      block |បិណ្ឌិកាយ បវិដ្ឋោហំ គច្ឆន្តោ នំ ឧទិក្ខិសំ|
      block |អលង្កតំ សុវសនំ មច្ចុបាសំវ ឱឌ្ឌិតំ។|
    count |២៦៩|
      block |តតោ មេ មនសីការោ យោនិសោ ឧទបជ្ជថ|
      block |អាទីនវោ បាតុរហុ និព្ពិទា សមតិដ្ឋថ។|
    count |២៧០|
      block |តតោ ចិត្តំ វិមុច្ចិ មេ បស្ស ធម្មសុធម្មតំ|
      block |តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។|
    stand |… នាគសមាលោ ថេរោ…។|
  block |២។ ភគុត្ថេរគាថា|
    count |២៧១|
      block |អហំ មិទ្ធេន បកតោ វិហារា ឧបនិក្ខមិំ|
      block |ចង្កមំ អភិរុហន្តោ តត្ថេវ បបតិំ ឆមា។|
    count |២៧២|
      block |គត្តានិ បរិមជ្ជិត្វា បុនបារុយ្ហ ចង្កមំ|
      block |ចង្កមេ ចង្កមិំ សោហំ អជ្ឈត្តំ សុសមាហិតោ។|
    count |២៧៣|
      block |តតោ មេ មនសីការោ យោនិសោ ឧទបជ្ជថ|
      block |អាទីនវោ បាតុរហុ និព្ពិទា សមតិដ្ឋថ។|
    count |២៧៤|
      block |តតោ ចិត្តំ វិមុច្ចិ មេ បស្ស ធម្មសុធម្មតំ|
      block |តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។|
    stand |… ភគុត្ថេរោ…។|
  block |៣។ សភិយត្ថេរគាថា|
    count |២៧៥|
      block |បរេ ច ន វិជានន្តិ មយមេត្ថ យមាមសេ|
      block |យេ ច តត្ថ វិជានន្តិ តតោ សម្មន្តិ មេធគា។|
    count |២៧៦|
      block |យទា ច អវិជានន្តា ឥរិយន្ត្យមរា វិយ|
      block |វិជានន្តិ ច យេ ធម្មំ អាតុរេសុ អនាតុរា។|
    count |២៧៧|
      block |យំ កិញ្ចិ សិថិលំ កម្មំ សំកិលិដ្ឋញ្ច យំ វតំ|
      block |សង្កស្សរំ ព្រហ្មចរិយំ ន តំ ហោតិ មហប្ផលំ។|
    count |២៧៨|
      block |យស្ស សព្រហ្មចារីសុ គារវោ នូបលព្ភតិ|
      block |អារកា ហោតិ សទ្ធម្មា នភំ បុថវិយា យថាតិ។|
    stand |… សភិយោ ថេរោ…។|
  block |៤។ នន្ទកត្ថេរគាថា|
    count |២៧៩|
      block |ធិរត្ថុ បូរេ ទុគ្គន្ធេ មារបក្ខេ អវស្សុតេ|
      block |នវសោតានិ តេ កាយេ យានិ សន្ទន្តិ សព្ពទា។|
    count |២៨០|
      block |មា បុរាណំ អមញ្ញិត្ថោ មាសាទេសិ តថាគតេ|
      block |សគ្គេបិ តេ ន រជ្ជន្តិ កិមង្គំ បន មានុសេ។|
    count |២៨១|
      block |យេ ច ខោ ពាលា ទុម្មេធា ទុម្មន្តី មោហបារុតា|
      block |តាទិសា តត្ថ រជ្ជន្តិ មារខិត្តម្ហិ ពន្ធនេ។|
    count |២៨២|
      block |យេសំ រាគោ ច ទោសោ ច អវិជ្ជា ច វិរាជិតា|
      block |តាទី តត្ថ ន រជ្ជន្តិ ឆិន្នសុត្តា អពន្ធនាតិ។|
    stand |… នន្ទកោ ថេរោ…។|
  block |៥។ ជម្ពុកត្ថេរគាថា|
    count |២៨៣|
      block |បញ្ចបញ្ញាសវស្សានិ រជោជល្លមធារយិំ|
      block |ភុញ្ជន្តោ មាសិកំ ភត្តំ កេសមស្សុំ អលោចយិំ។|
    count |២៨៤|
      block |ឯកបាទេន អដ្ឋាសិំ អាសនំ បរិវជ្ជយិំ|
      block |សុក្ខគូថានិ ច ខាទិំ ឧទ្ទេសញ្ច ន សាទិយិំ។|
    count |២៨៥|
      block |ឯតាទិសំ ករិត្វាន ពហុំ ទុគ្គតិគាមិនំ|
      block |វុយ្ហមានោ មហោឃេន ពុទ្ធំ សរណមាគមំ។|
    count |២៨៦|
      block |សរណគមនំ បស្ស បស្ស ធម្មសុធម្មតំ|
      block |តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។|
    stand |… ជម្ពុកោ ថេរោ…។|
  block |៦។ សេនកត្ថេរគាថា|
    count |២៨៧|
      block |ស្វាគតំ វត មេ អាសិ គយាយំ គយផគ្គុយា|
      block |យំ អទ្ទសាសិំ សម្ពុទ្ធំ ទេសេន្តំ ធម្មមុត្តមំ។|
    count |២៨៨|
      block |មហប្បភំ គណាចរិយំ អគ្គបត្តំ វិនាយកំ|
      block |សទេវកស្ស លោកស្ស ជិនំ អតុលទស្សនំ។|
    count |២៨៩|
      block |មហានាគំ មហាវីរំ មហាជុតិមនាសវំ|
      block |សព្ពាសវបរិក្ខីណំ សត្ថារមកុតោភយំ។|
    count |២៩០|
      block |ចិរសំកិលិដ្ឋំ វត មំ ទិដ្ឋិសន្ទានពន្ធិតំ|
      block |វិមោចយិ សោ ភគវា សព្ពគន្ថេហិ សេនកន្តិ។|
    stand |… សេនកោ ថេរោ…។|
  block |៧។ សម្ភូតត្ថេរគាថា|
    count |២៩១|
      block |យោ ទន្ធកាលេ តរតិ តរណីយេ ច ទន្ធយេ|
      block |អយោនិ សំវិធានេន ពាលោ ទុក្ខំ និគច្ឆតិ។|
    count |២៩២|
      block |តស្សត្ថា បរិហាយន្តិ កាឡបក្ខេវ ចន្ទិមា|
      block |អាយសក្យញ្ច បប្បោតិ មិត្តេហិ ច វិរុជ្ឈតិ។|
    count |២៩៣|
      block |យោ ទន្ធកាលេ ទន្ធេតិ តរណីយេ ច តារយេ|
      block |យោនិសោ សំវិធានេន សុខំ បប្បោតិ បណ្ឌិតោ។|
    count |២៩៤|
      block |តស្សត្ថា បរិបូរេន្តិ សុក្កបក្ខេវ ចន្ទិមា|
      block |យសោ កិត្តិញ្ច បប្បោតិ មិត្តេហិ ន វិរុជ្ឈតីតិ។|
    stand |… សម្ភូតោ ថេរោ…។|
  block |៨។ រាហុលត្ថេរគាថា|
    count |២៩៥|
      block |ឧភយេនេវ សម្បន្នោ រាហុលភទ្ទោតិ មំ វិទូ|
      block |យញ្ចម្ហិ បុត្តោ ពុទ្ធស្ស យញ្ច ធម្មេសុ ចក្ខុមា។|
    count |២៩៦|
      block |យញ្ច មេ អាសវា ខីណា យញ្ច នត្ថិ បុនព្ភវោ|
      block |អរហា ទក្ខិណេយ្យោម្ហិ តេវិជ្ជោ អមតទ្ទសោ។|
    count |២៩៧|
      block |កាមន្ធា ជាលបច្ឆន្នា តណ្ហាឆាទនឆាទិតា|
      block |បមត្តពន្ធុនា ពទ្ធា មច្ឆាវ កុមិនាមុខេ។|
    count |២៩៨|
      block |តំ កាមំ អហមុជ្ឈិត្វា ឆេត្វា មារស្ស ពន្ធនំ|
      block |សមូលំ តណ្ហមព្ពុយ្ហ សីតិភូតោស្មិ និព្ពុតោតិ។|
    stand |… រាហុលោ ថេរោ…។|
  block |៩។ ចន្ទនត្ថេរគាថា|
    count |២៩៩|
      block |ជាតរូបេន សញ្ឆន្នា ទាសីគណបុរក្ខតា|
      block |អង្កេន បុត្តមាទាយ ភរិយា មំ ឧបាគមិ។|
    count |៣០០|
      block |តញ្ច ទិស្វាន អាយន្តិំ សកបុត្តស្ស មាតរំ|
      block |អលង្កតំ សុវសនំ មច្ចុបាសំវ ឱឌ្ឌិតំ។|
    count |៣០១|
      block |តតោ មេ មនសីការោ យោនិសោ ឧទបជ្ជថ|
      block |អាទីនវោ បាតុរហុ និព្ពិទា សមតិដ្ឋថ។|
    count |៣០២|
      block |តតោ ចិត្តំ វិមុច្ចិ មេ បស្ស ធម្មសុធម្មតំ|
      block |តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។|
    stand |… ចន្ទនោ ថេរោ…។|
  block |១០។ ធម្មិកត្ថេរគាថា|
    count |៣០៣|
      block |ធម្មោ ហវេ រក្ខតិ ធម្មចារិំ ធម្មោ សុចិណ្ណោ សុខមាវហតិ|
      block |ឯសានិសំសោ ធម្មេ សុចិណ្ណេ ន ទុគ្គតិំ គច្ឆតិ ធម្មចារី។|
    count |៣០៤|
      block |នហិ ធម្មោ អធម្មោ ច ឧភោ សមវិបាកិនោ|
      block |អធម្មោ និរយំ នេតិ ធម្មោ បាបេតិ សុគ្គតិំ។|
    count |៣០៥|
      block |តស្មា ហិ ធម្មេសុ ករេយ្យ ឆន្ទំ ឥតិ មោទមានោ សុគតេន តាទិនា|
      block |ធម្មេ ឋិតា សុគតវរស្ស សាវកា នីយន្តិ ធីរា សរណវរគ្គគាមិនោ។|
    count |៣០៦|
      block |វិប្ផោដិតោ គណ្ឌមូលោ តណ្ហាជាលោ សមូហតោ|
      block |សោ ខីណសំសារោ ន ចត្ថិ កិញ្ចនំ|
      block |ចន្ទោ យថា ទោសិនា បុណ្ណមាសិយន្តិ។|
    stand |… ធម្មិកោ ថេរោ…។|
  block |១១។ សប្បកត្ថេរគាថា|
    count |៣០៧|
      block |យទា ពលាកា សុចិបណ្ឌរច្ឆទា កាឡស្ស មេឃស្ស ភយេន តជ្ជិតា|
      block |បលេហិតិ អាលយមាលយេសិនី តទា នទី អជករណី រមេតិ មំ។|
    count |៣០៨|
      block |យទា ពលាកា សុវិសុទ្ធបណ្ឌរា កាឡស្ស មេឃស្ស ភយេន តជ្ជិតា|
      block |បរិយេសតិ លេណមលេណទស្សិនី តទា នទី អជករណី រមេតិ មំ។|
    count |៣០៩|
      block |កំ នុ តត្ថ ន រមេន្តិ ជម្ពុយោ ឧភតោ តហិំ|
      block |សោភេន្តិ អាបគាកូលំ មម លេណស្ស បច្ឆតោ។|
    count |៣១០|
      block |តា មតមទសង្ឃសុប្បហីនា|
      block |ភេកា មន្ទវតី បនាទយន្តិ|
      block |នាជ្ជ គិរិនទីហិ វិប្បវាសសមយោ|
      block |ខេមា អជករណី សិវា សុរម្មាតិ។|
    stand |… សប្បកោ ថេរោ…។|
  block |១២។ មុទិតត្ថេរគាថា|
    count |៣១១|
      block |បព្ពជិំ ជីវិកត្ថោហំ លទ្ធាន ឧបសម្បទំ|
      block |តតោ សទ្ធំ បដិលភិំ ទឡ្ហវីរិយោ បរក្កមិំ។|
    count |៣១២|
      block |កាមំ ភិជ្ជតុយំ កាយោ មំសបេសី វិសីយរុំ|
      block |ឧភោ ជណ្ណុកសន្ធីហិ ជង្ឃាយោ បបតន្តុ មេ។|
    count |៣១៣|
      block |នាសិស្សំ ន បិវិស្សាមិ វិហារា ច ន និក្ខមេ|
      block |នបិ បស្សំ និបាតេស្សំ តណ្ហាសល្លេ អនូហតេ។|
    count |៣១៤|
      block |តស្ស មេវំ វិហរតោ បស្ស វីរិយបរក្កមំ|
      block |តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។|
      block |នាគសមាលោ ភគុ ច សភិយោ នន្ទកោបិ ច|
      block |ជម្ពុកោ សេនកោ ថេរោ សម្ភូតោ រាហុលោបិ ច។|
      block |ភវតិ ចន្ទនោ ថេរោ ទសេតេ ពុទ្ធសាវកា|
      block |ធម្មិកោ សប្បកោ ថេរោ មុទិតោ ចាបិ តេ តយោ|
      block |គាថាយោ ទ្វេ ច បញ្ញាស ថេរា សព្ពេបិ តេរសាតិ។|
    stand |… មុទិតោ ថេរោ…។|
    stand |ចតុក្កនិបាតោ និដ្ឋិតោ។|
    block |តត្រុទ្ទានំ|
