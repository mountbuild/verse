block |៥។ បញ្ចកនិបាតោ|
  block |១។ រាជទត្តត្ថេរគាថា|
    count |៣១៥|
      block |ភិក្ខុ សិវថិកំ គន្ត្វា អទ្ទស ឥត្ថិមុជ្ឈិតំ|
      block |អបវិទ្ធំ សុសានស្មិំ ខជ្ជន្តិំ កិមិហី ផុដំ។|
    count |៣១៦|
      block |យញ្ហិ ឯកេ ជិគុច្ឆន្តិ មតំ ទិស្វាន បាបកំ|
      block |កាមរាគោ បាតុរហុ អន្ធោវ សវតី អហុំ។|
    count |៣១៧|
      block |ឱរំ ឱទនបាកម្ហា តម្ហា ឋានា អបក្កមិំ|
      block |សតិមា សម្បជានោហំ ឯកមន្តំ ឧបាវិសិំ។|
    count |៣១៨|
      block |តតោ មេ មនសីការោ យោនិសោ ឧទបជ្ជថ|
      block |អាទីនវោ បាតុរហុ និព្ពិទា សមតិដ្ឋថ។|
    count |៣១៩|
      block |តតោ ចិត្តំ វិមុច្ចិ មេ បស្ស ធម្មសុធម្មតំ|
      block |តិស្សោ វិជ្ជា អនុប្បត្តា កតំ ពុទ្ធស្ស សាសនន្តិ។|
    stand |… រាជទត្តោ ថេរោ…។|
  block |២។ សុភូតត្ថេរគាថា|
    count |៣២០|
      block |អយោគេ យុញ្ជមត្តានំ បុរិសោ កិច្ចមិច្ឆកោ|
      block |ចរំ ចេ នាធិគច្ឆេយ្យ តំ មេ ទុព្ភគលក្ខណំ។|
    count |៣២១|
      block |អព្ពូឡ្ហំ អឃគតំ វិជិតំ ឯកញ្ចេ ឱស្សជេយ្យ កលីវ សិយា|
      block |សព្ពានិបិ ចេ ឱស្សជេយ្យ អន្ធោវ សិយា សមវិសមស្ស អទស្សនតោ។|
    count |៣២២|
      block |យញ្ហិ កយិរា តញ្ហិ វទេ យំ ន កយិរា ន តំ វទេ|
      block |អករោន្តំ ភាសមានំ បរិជានន្តិ បណ្ឌិតា។|
    count |៣២៣|
      block |យថាបិ រុចិរំ បុប្ផំ វណ្ណវន្តំ អគន្ធកំ|
      block |ឯវំ សុភាសិតា វាចា អផលា ហោតិ អកុព្ពតោ។|
    count |៣២៤|
      block |យថាបិ រុចិរំ បុប្ផំ វណ្ណវន្តំ សុគន្ធកំ|
      block |ឯវំ សុភាសិតា វាចា សផលា ហោតិ កុព្ពតោតិ។|
    stand |… សុភូតោ ថេរោ…។|
  block |៣។ គិរិមានន្ទត្ថេរគាថា|
    count |៣២៥|
      block |វស្សតិ ទេវោ យថា សុគីតំ ឆន្នា មេ កុដិកា សុខា និវាតា|
      block |តស្សំ វិហរាមិ វូបសន្តោ អថ ចេ បត្ថយសី បវស្ស ទេវ។|
    count |៣២៦|
      block |វស្សតិ ទេវោ យថា សុគីតំ ឆន្នា មេ កុដិកា សុខា និវាតា|
      block |តស្សំ វិហរាមិ សន្តចិត្តោ អថ ចេ បត្ថយសី បវស្ស ទេវ។|
    count |៣២៧|
      block |វស្សតិ ទេវោ…បេ។… តស្សំ វិហរាមិ វីតរាគោ…បេ។…។|
    count |៣២៨|
      block |វស្សតិ ទេវោ…បេ។… តស្សំ វិហរាមិ វីតទោសោ…បេ។…។|
    count |៣២៩|
      block |វស្សតិ ទេវោ…បេ។… តស្សំ វិហរាមិ វីតមោហោ|
      block |អថ ចេ បត្ថយសី បវស្ស ទេវាតិ។|
    stand |… គិរិមានន្ទោ ថេរោ…។|
  block |៤។ សុមនត្ថេរគាថា|
    count |៣៣០|
      block |យំ បត្ថយានោ ធម្មេសុ ឧបជ្ឈាយោ អនុគ្គហិ|
      block |អមតំ អភិកង្ខន្តំ កតំ កត្តព្ពកំ មយា។|
    count |៣៣១|
      block |អនុប្បត្តោ សច្ឆិកតោ សយំ ធម្មោ អនីតិហោ|
      block |វិសុទ្ធិញាណោ និក្កង្ខោ ព្យាករោមិ តវន្តិកេ។|
    count |៣៣២|
      block |បុព្ពេនិវាសំ ជានាមិ ទិព្ពចក្ខុ វិសោធិតំ|
      block |សទត្ថោ មេ អនុប្បត្តោ កតំ ពុទ្ធស្ស សាសនំ។|
    count |៣៣៣|
      block |អប្បមត្តស្ស មេ សិក្ខា សុស្សុតា តវ សាសនេ|
      block |សព្ពេ មេ អាសវា ខីណា នត្ថិ ទានិ បុនព្ភវោ។|
    count |៣៣៤|
      block |អនុសាសិ មំ អរិយវតា អនុកម្បិ អនុគ្គហិ|
      block |អមោឃោ តុយ្ហមោវាទោ អន្តេវាសិម្ហិ សិក្ខិតោតិ។|
    stand |… សុមនោ ថេរោ…។|
  block |៥។ វឌ្ឍត្ថេរគាថា|
    count |៣៣៥|
      block |សាធូ ហិ កិរ មេ មាតា បតោទំ ឧបទំសយិ|
      block |យស្សាហំ វចនំ សុត្វា អនុសិដ្ឋោ ជនេត្តិយា|
      block |អារទ្ធវីរិយោ បហិតត្តោ បត្តោ សម្ពោធិមុត្តមំ។|
    count |៣៣៦|
      block |អរហា ទក្ខិណេយ្យោម្ហិ តេវិជ្ជោ អមតទ្ទសោ|
      block |ជេត្វា នមុចិនោ សេនំ វិហរាមិ អនាសវោ។|
    count |៣៣៧|
      block |អជ្ឈត្តញ្ច ពហិទ្ធា ច យេ មេ វិជ្ជិំសុ អាសវា|
      block |សព្ពេ អសេសា ឧច្ឆិន្នា ន ច ឧប្បជ្ជរេ បុន។|
    count |៣៣៨|
      block |វិសារទា ខោ ភគិនី ឯតមត្ថំ អភាសយិ|
      block |អបិហា នូន មយិបិ វនថោ តេ ន វិជ្ជតិ។|
    count |៣៣៩|
      block |បរិយន្តកតំ ទុក្ខំ អន្តិមោយំ សមុស្សយោ|
      block |ជាតិមរណសំសារោ នត្ថិ ទានិ បុនព្ភវោតិ។|
    stand |… វឌ្ឍោ ថេរោ…។|
  block |៦។ នទីកស្សបត្ថេរគាថា|
    count |៣៤០|
      block |អត្ថាយ វត មេ ពុទ្ធោ នទិំ នេរញ្ជរំ អគា|
      block |យស្សាហំ ធម្មំ សុត្វាន មិច្ឆាទិដ្ឋិំ វិវជ្ជយិំ។|
    count |៣៤១|
      block |យជិំ ឧច្ចាវចេ យញ្ញេ អគ្គិហុត្តំ ជុហិំ អហំ|
      block |ឯសា សុទ្ធីតិ មញ្ញន្តោ អន្ធភូតោ បុថុជ្ជនោ។|
    count |៣៤២|
      block |ទិដ្ឋិគហនបក្ខន្ទោ បរាមាសេន មោហិតោ|
      block |អសុទ្ធិំ មញ្ញិសំ សុទ្ធិំ អន្ធភូតោ អវិទ្ទសុ។|
    count |៣៤៣|
      block |មិច្ឆាទិដ្ឋិ បហីនា មេ ភវា សព្ពេ បទាលិតា|
      block |ជុហាមិ ទក្ខិណេយ្យគ្គិំ នមស្សាមិ តថាគតំ។|
    count |៣៤៤|
      block |មោហា សព្ពេ បហីនា មេ ភវតណ្ហា បទាលិតា|
      block |វិក្ខីណោ ជាតិសំសារោ នត្ថិ ទានិ បុនព្ភវោតិ។|
    stand |… នទីកស្សបោ ថេរោ…។|
  block |៧។ គយាកស្សបត្ថេរគាថា|
    count |៣៤៥|
      block |បាតោ មជ្ឈន្ហិកំ សាយំ តិក្ខត្តុំ ទិវសស្សហំ|
      block |ឱតរិំ ឧទកំ សោហំ គយាយ គយផគ្គុយា។|
    count |៣៤៦|
      block |យំ មយា បកតំ បាបំ បុព្ពេ អញ្ញាសុ ជាតិសុ|
      block |តំ ទានីធ បវាហេមិ ឯវំទិដ្ឋិ បុរេ អហុំ។|
    count |៣៤៧|
      block |សុត្វា សុភាសិតំ វាចំ ធម្មត្ថសហិតំ បទំ|
      block |តថំ យាថាវកំ អត្ថំ យោនិសោ បច្ចវេក្ខិសំ|
    count |៣៤៨|
      block |និន្ហាតសព្ពបាបោម្ហិ និម្មលោ បយតោ សុចិ|
      block |សុទ្ធោ សុទ្ធស្ស ទាយាទោ បុត្តោ ពុទ្ធស្ស ឱរសោ។|
    count |៣៤៩|
      block |ឱគយ្ហដ្ឋង្គិកំ សោតំ សព្ពបាបំ បវាហយិំ|
      block |តិស្សោ វិជ្ជា អជ្ឈគមិំ កតំ ពុទ្ធស្ស សាសនន្តិ។|
    stand |… គយាកស្សបោ ថេរោ…។|
  block |៨។ វក្កលិត្ថេរគាថា|
    count |៣៥០|
      block |វាតរោគាភិនីតោ ត្វំ វិហរំ កាននេ វនេ|
      block |បវិដ្ឋគោចរេ លូខេ កថំ ភិក្ខុ ករិស្សសិ។|
    count |៣៥១|
      block |បីតិសុខេន វិបុលេន ផរមានោ សមុស្សយំ|
      block |លូខម្បិ អភិសម្ភោន្តោ វិហរិស្សាមិ កាននេ។|
    count |៣៥២|
      block |ភាវេន្តោ សតិបដ្ឋានេ ឥន្ទ្រិយានិ ពលានិ ច|
      block |ពោជ្ឈង្គានិ ច ភាវេន្តោ វិហរិស្សាមិ កាននេ។|
    count |៣៥៣|
      block |អារទ្ធវីរិយេ បហិតត្តេ និច្ចំ ទឡ្ហបរក្កមេ|
      block |សមគ្គេ សហិតេ ទិស្វា វិហរិស្សាមិ កាននេ។|
    count |៣៥៤|
      block |អនុស្សរន្តោ សម្ពុទ្ធំ អគ្គំ ទន្តំ សមាហិតំ|
      block |អតន្ទិតោ រត្តិន្ទិវំ វិហរិស្សាមិ កាននេតិ។|
    stand |… វក្កលិត្ថេរោ…។|
  block |៩។ វិជិតសេនត្ថេរគាថា|
    count |៣៥៥|
      block |ឱលគ្គេស្សាមិ តេ ចិត្ត អាណិទ្វារេវ ហត្ថិនំ|
      block |ន តំ បាបេ និយោជេស្សំ កាមជាល សរីរជ។|
    count |៣៥៦|
      block |ត្វំ ឱលគ្គោ ន គច្ឆសិ ទ្វារវិវរំ គជោវ អលភន្តោ|
      block |ន ច ចិត្តកលិ បុនប្បុនំ បសក្ក បាបរតោ ចរិស្សសិ។|
    count |៣៥៧|
      block |យថា កុញ្ជរំ អទន្តំ នវគ្គហមង្កុសគ្គហោ|
      block |ពលវា អាវត្តេតិ អកាមំ ឯវំ អាវត្តយិស្សំ តំ។|
    count |៣៥៨|
      block |យថា វរហយទមកុសលោ សារថិ បវរោ ទមេតិ អាជញ្ញំ|
      block |ឯវំ ទមយិស្សំ តំ បតិដ្ឋិតោ បញ្ចសុ ពលេសុ។|
    count |៣៥៩|
      block |សតិយា តំ និពន្ធិស្សំ បយុត្តោ តេ ទមេស្សាមិ|
      block |វីរិយធុរនិគ្គហិតោ ន យិតោ ទូរំ គមិស្សសេ ចិត្តាតិ។|
    stand |… វិជិតសេនោ ថេរោ…។|
  block |១០។ យសទត្តត្ថេរគាថា|
    count |៣៦០|
      block |ឧបារម្ភចិត្តោ ទុម្មេធោ សុណាតិ ជិនសាសនំ|
      block |អារកា ហោតិ សទ្ធម្មា នភសោ បថវី យថា។|
    count |៣៦១|
      block |ឧបារម្ភចិត្តោ ទុម្មេធោ សុណាតិ ជិនសាសនំ|
      block |បរិហាយតិ សទ្ធម្មា កាឡបក្ខេវ ចន្ទិមា។|
    count |៣៦២|
      block |ឧបារម្ភចិត្តោ ទុម្មេធោ សុណាតិ ជិនសាសនំ|
      block |បរិសុស្សតិ សទ្ធម្មេ មច្ឆោ អប្បោទកេ យថា។|
    count |៣៦៣|
      block |ឧបារម្ភចិត្តោ ទុម្មេធោ សុណាតិ ជិនសាសនំ|
      block |ន វិរូហតិ សទ្ធម្មេ ខេត្តេ ពីជំវ បូតិកំ។|
    count |៣៦៤|
      block |យោ ច តុដ្ឋេន ចិត្តេន សុណាតិ ជិនសាសនំ|
      block |ខេបេត្វា អាសវេ សព្ពេ សច្ឆិកត្វា អកុប្បតំ|
      block |បប្បុយ្យ បរមំ សន្តិំ បរិនិព្ពាតិនាសវោតិ។|
    stand |… យសទត្តោ ថេរោ…។|
  block |១១។ សោណកុដិកណ្ណត្ថេរគាថា|
    count |៣៦៥|
      block |ឧបសម្បទា ច មេ លទ្ធា វិមុត្តោ ចម្ហិ អនាសវោ|
      block |សោ ច មេ ភគវា ទិដ្ឋោ វិហារេ ច សហាវសិំ។|
    count |៣៦៦|
      block |ពហុទេវ រត្តិំ ភគវា អព្ភោកាសេតិនាមយិ|
      block |វិហារកុសលោ សត្ថា វិហារំ បាវិសី តទា។|
    count |៣៦៧|
      block |សន្ថរិត្វាន សង្ឃាដិំ សេយ្យំ កប្បេសិ គោតមោ|
      block |សីហោ សេលគុហាយំវ បហីនភយភេរវោ។|
    count |៣៦៨|
      block |តតោ កល្យាណវាក្ករណោ សម្មាសម្ពុទ្ធសាវកោ|
      block |សោណោ អភាសិ សទ្ធម្មំ ពុទ្ធសេដ្ឋស្ស សម្មុខា។|
    count |៣៦៩|
      block |បញ្ចក្ខន្ធេ បរិញ្ញាយ ភាវយិត្វាន អញ្ជសំ|
      block |បប្បុយ្យ បរមំ សន្តិំ បរិនិព្ពិស្សត្យនាសវោតិ។|
    stand |… សោណោ កុដិកណ្ណថេរោ…។|
  block |១២។ កោសិយត្ថេរគាថា|
    count |៣៧០|
      block |យោ វេ គរូនំ វចនញ្ញុ ធីរោ វសេ ច តម្ហិ ជនយេថ បេមំ|
      block |សោ ភត្តិមា នាម ច ហោតិ បណ្ឌិតោ ញត្វា ច ធម្មេសុ វិសេសិ អស្ស។|
    count |៣៧១|
      block |យំ អាបទា ឧប្បតិតា ឧឡារា នក្ខម្ភយន្តេ បដិសង្ខយន្តំ|
      block |សោ ថាមវា នាម ច ហោតិ បណ្ឌិតោ ញត្វា ច ធម្មេសុ វិសេសិ អស្ស។|
    count |៣៧២|
      block |យោ វេ សមុទ្ទោវ ឋិតោ អនេជោ គម្ភីរបញ្ញោ និបុណត្ថទស្សី|
      block |អសំហារិយោ នាម ច ហោតិ បណ្ឌិតោ ញត្វា ច ធម្មេសុ វិសេសិ អស្ស។|
    count |៣៧៣|
      block |ពហុស្សុតោ ធម្មធរោ ច ហោតិ ធម្មស្ស ហោតិ អនុធម្មចារី|
      block |សោ តាទិសោ នាម ច ហោតិ បណ្ឌិតោ ញត្វា ច ធម្មេសុ វិសេសិ អស្ស។|
    count |៣៧៤|
      block |អត្ថញ្ច យោ ជានាតិ ភាសិតស្ស អត្ថញ្ច ញត្វាន តថា ករោតិ|
      block |អត្ថន្តរោ នាម ស ហោតិ បណ្ឌិតោ ញត្វា ច ធម្មេសុ វិសេសិ អស្សាតិ។|
      block |រាជទត្តោ សុភូតោ ច គិរិមានន្ទសុមនា|
      block |វឌ្ឍោ ច កស្សបោ ថេរោ គយាកស្សបវក្កលី។|
      block |វិជិតោ យសទត្តោ ច សោណោ កោសិយសវ្ហយោ|
      block |សដ្ឋិ ច បញ្ច គាថាយោ ថេរា ច ឯត្ថ ទ្វាទសាតិ។|
    stand |… កោសិយោ ថេរោ…។|
    stand |បញ្ចកនិបាតោ និដ្ឋិតោ។|
    block |តត្រុទ្ទានំ|
