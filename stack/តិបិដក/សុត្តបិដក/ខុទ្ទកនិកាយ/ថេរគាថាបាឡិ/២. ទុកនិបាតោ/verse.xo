block |២។ ទុកនិបាតោ|
  block |១។ បឋមវគ្គោ|
    block |១។ ឧត្តរត្ថេរគាថា|
      count |១២១|
        block |នត្ថិ កោចិ ភវោ និច្ចោ សង្ខារា វាបិ សស្សតា|
        block |ឧប្បជ្ជន្តិ ច តេ ខន្ធា ចវន្តិ អបរាបរំ។|
      count |១២២|
        block |ឯតមាទីនំ ញត្វា ភវេនម្ហិ អនត្ថិកោ|
        block |និស្សដោ សព្ពកាមេហិ បត្តោ មេ អាសវក្ខយោតិ។|
      block |ឥត្ថំ សុទំ អាយស្មា ឧត្តរោ ថេរោ គាថាយោ អភាសិត្ថាតិ។|
    block |២។ បិណ្ឌោលភារទ្វាជត្ថេរគាថា|
      count |១២៣|
        block |នយិទំ អនយេន ជីវិតំ នាហារោ ហទយស្ស សន្តិកោ|
        block |អាហារដ្ឋិតិកោ សមុស្សយោ ឥតិ ទិស្វាន ចរាមិ ឯសនំ។|
      count |១២៤|
        block |បង្កោតិ ហិ នំ បវេទយុំ យាយំ វន្ទនបូជនា កុលេសុ|
        block |សុខុមំ សល្លំ ទុរុព្ពហំ សក្ការោ កាបុរិសេន ទុជ្ជហោតិ។|
      block |ឥត្ថំ សុទំ អាយស្មា បិណ្ឌោលភារទ្វាជោ ថេរោ គាថាយោ អភាសិត្ថាតិ។|
    block |៣។ វល្លិយត្ថេរគាថា|
      count |១២៥|
        block |មក្កដោ បញ្ចទ្វារាយំ កុដិកាយំ បសក្កិយ|
        block |ទ្វារេន អនុបរិយេតិ ឃដ្ដយន្តោ មុហុំ មុហុំ។|
      count |១២៦|
        block |តិដ្ឋ មក្កដ មា ធាវិ ន ហិ តេ តំ យថា បុរេ|
        block |និគ្គហីតោសិ បញ្ញាយ នេវ ទូរំ គមិស្សតីតិ។|
      stand |… វល្លិយោ ថេរោ…។|
    block |៤។ គង្គាតីរិយត្ថេរគាថា|
      count |១២៧|
        block |តិណ្ណំ មេ តាលបត្តានំ គង្គាតីរេ កុដី កតា|
        block |ឆវសិត្តោវ មេ បត្តោ បំសុកូលញ្ច ចីវរំ។|
      count |១២៨|
        block |ទ្វិន្នំ អន្តរវស្សានំ ឯកា វាចា មេ ភាសិតា|
        block |តតិយេ អន្តរវស្សម្ហិ តមោខន្ធោ បទាលិតោតិ។|
      stand |… គង្គាតីរិយោ ថេរោ…។|
    block |៥។ អជិនត្ថេរគាថា|
      count |១២៩|
        block |អបិ ចេ ហោតិ តេវិជ្ជោ មច្ចុហាយី អនាសវោ|
        block |អប្បញ្ញាតោតិ នំ ពាលា អវជានន្តិ អជានតា។|
      count |១៣០|
        block |យោ ច ខោ អន្នបានស្ស លាភី ហោតីធ បុគ្គលោ|
        block |បាបធម្មោបិ ចេ ហោតិ សោ នេសំ ហោតិ សក្កតោតិ។|
      stand |… អជិនោ ថេរោ…។|
    block |៦។ មេឡជិនត្ថេរគាថា|
      count |១៣១|
        block |យទាហំ ធម្មមស្សោសិំ ភាសមានស្ស សត្ថុនោ|
        block |ន កង្ខមភិជានាមិ សព្ពញ្ញូអបរាជិតេ។|
      count |១៣២|
        block |សត្ថវាហេ មហាវីរេ សារថីនំ វរុត្តមេ|
        block |មគ្គេ បដិបទាយំ វា កង្ខា មយ្ហំ ន វិជ្ជតីតិ។|
      stand |… មេឡជិនោ ថេរោ…។|
    block |៧។ រាធត្ថេរគាថា|
      count |១៣៣|
        block |យថា អគារំ ទុច្ឆន្នំ វុដ្ឋី សមតិវិជ្ឈតិ|
        block |ឯវំ អភាវិតំ ចិត្តំ រាគោ សមតិវិជ្ឈតិ។|
      count |១៣៤|
        block |យថា អគារំ សុច្ឆន្នំ វុឌ្ឍី ន សមតិវិជ្ឈតិ|
        block |ឯវំ សុភាវិតំ ចិត្តំ រាគោ ន សមតិវិជ្ឈតីតិ។|
      stand |… រាធោ ថេរោ…។|
    block |៨។ សុរាធត្ថេរគាថា|
      count |១៣៥|
        block |ខីណា ហិ មយ្ហំ ជាតិ វុសិតំ ជិនសាសនំ|
        block |បហីនោ ជាលសង្ខាតោ ភវនេត្តិ សមូហតា។|
      count |១៣៦|
        block |យស្សត្ថាយ បព្ពជិតោ អគារស្មានគារិយំ|
        block |សោ មេ អត្ថោ អនុប្បត្តោ សព្ពសំយោជនក្ខយោតិ។|
      stand |… សុរាធោ ថេរោ…។|
    block |៩។ គោតមត្ថេរគាថា|
      count |១៣៧|
        block |សុខំ សុបន្តិ មុនយោ យេ ឥត្ថីសុ ន ពជ្ឈរេ|
        block |សទា វេ រក្ខិតព្ពាសុ យាសុ សច្ចំ សុទុល្លភំ។|
      count |១៣៨|
        block |វធំ ចរិម្ហ តេ កាម អនណា ទានិ តេ មយំ|
        block |គច្ឆាម ទានិ និព្ពានំ យត្ថ គន្ត្វា ន សោចតីតិ។|
      stand |… គោតមោ ថេរោ…។|
    block |១០។ វសភត្ថេរគាថា|
      count |១៣៩|
        block |បុព្ពេ ហនតិ អត្តានំ បច្ឆា ហនតិ សោ បរេ|
        block |សុហតំ ហន្តិ អត្តានំ វីតំសេនេវ បក្ខិមា។|
      count |១៤០|
        block |ន ព្រាហ្មណោ ពហិវណ្ណោ អន្តោ វណ្ណោ ហិ ព្រាហ្មណោ|
        block |យស្មិំ បាបានិ កម្មានិ ស វេ កណ្ហោ សុជម្បតីតិ។|
        block |ឧត្តរោ ចេវ បិណ្ឌោលោ វល្លិយោ តីរិយោ ឥសិ|
        block |អជិនោ ច មេឡជិនោ រាធោ សុរាធោ គោតមោ|
        block |វសភេន ឥមេ ហោន្តិ ទស ថេរា មហិទ្ធិកាតិ។|
      stand |… វសភោ ថេរោ…។|
      stand |វគ្គោ បឋមោ និដ្ឋិតោ។|
      block |តស្សុទ្ទានំ|
  block |២។ ទុតិយវគ្គោ|
    block |១។ មហាចុន្ទត្ថេរគាថា|
      count |១៤១|
        block |សុស្សូសា សុតវទ្ធនី សុតំ បញ្ញាយ វទ្ធនំ|
        block |បញ្ញាយ អត្ថំ ជានាតិ ញាតោ អត្ថោ សុខាវហោ។|
      count |១៤២|
        block |សេវេថ បន្តានិ សេនាសនានិ ចរេយ្យ សំយោជនវិប្បមោក្ខំ|
        block |សចេ រតិំ នាធិគច្ឆេយ្យ តត្ថ សង្ឃេ វសេ រក្ខិតត្តោ សតិមាតិ។|
      stand |… មហាចុន្ទោ ថេរោ…។|
    block |២។ ជោតិទាសត្ថេរគាថា|
      count |១៤៣|
        block |យេ ខោ តេ វេឋមិស្សេន នានត្តេន ច កម្មុនា|
        block |មនុស្សេ ឧបរុន្ធន្តិ ផរុសូបក្កមា ជនា|
        block |តេបិ តត្ថេវ កីរន្តិ ន ហិ កម្មំ បនស្សតិ។|
      count |១៤៤|
        block |យំ ករោតិ នរោ កម្មំ កល្យាណំ យទិ បាបកំ|
        block |តស្ស តស្សេវ ទាយាទោ យំ យំ កម្មំ បកុព្ពតីតិ។|
      stand |… ជោតិទាសោ ថេរោ…។|
    block |៣។ ហេរញ្ញកានិត្ថេរគាថា|
      count |១៤៥|
        block |អច្ចយន្តិ អហោរត្តា ជីវិតំ ឧបរុជ្ឈតិ|
        block |អាយុ ខីយតិ មច្ចានំ កុន្នទីនំវ ឱទកំ។|
      count |១៤៦|
        block |អថ បាបានិ កម្មានិ ករំ ពាលោ ន ពុជ្ឈតិ|
        block |បច្ឆាស្ស កដុកំ ហោតិ វិបាកោ ហិស្ស បាបកោតិ។|
      stand |… ហេរញ្ញកានិត្ថេរោ…។|
    block |៤។ សោមមិត្តត្ថេរគាថា|
      count |១៤៧|
        block |បរិត្តំ ទារុមារុយ្ហ យថា សីទេ មហណ្ណវេ|
        block |ឯវំ កុសីតមាគម្ម សាធុជីវីបិ សីទតិ|
        block |តស្មា តំ បរិវជ្ជេយ្យ កុសីតំ ហីនវីរិយំ។|
      count |១៤៨|
        block |បវិវិត្តេហិ អរិយេហិ បហិតត្តេហិ ឈាយិភិ|
        block |និច្ចំ អារទ្ធវីរិយេហិ បណ្ឌិតេហិ សហាវសេតិ។|
      stand |… សោមមិត្តោ ថេរោ…។|
    block |៥។ សព្ពមិត្តត្ថេរគាថា|
      count |១៤៩|
        block |ជនោ ជនម្ហិ សម្ពទ្ធោ ជនមេវស្សិតោ ជនោ|
        block |ជនោ ជនេន ហេឋីយតិ ហេឋេតិ ច ជនោ ជនំ។|
      count |១៥០|
        block |កោ ហិ តស្ស ជនេនត្ថោ ជនេន ជនិតេន វា|
        block |ជនំ ឱហាយ គច្ឆំ តំ ហេឋយិត្វា ពហុំ ជនន្តិ។|
      stand |… សព្ពមិត្តោ ថេរោ…។|
    block |៦។ មហាកាឡត្ថេរគាថា|
      count |១៥១|
        block |កាឡី ឥត្ថី ព្រហតី ធង្ករូបា សត្ថិញ្ច ភេត្វា អបរញ្ច សត្ថិំ|
        block |ពាហញ្ច ភេត្វា អបរញ្ច ពាហំ សីសញ្ច ភេត្វា ទធិថាលកំវ|
        block |ឯសា និសិន្នា អភិសន្ទហិត្វា។|
      count |១៥២|
        block |យោ វេ អវិទ្វា ឧបធិំ ករោតិ បុនប្បុនំ ទុក្ខមុបេតិ មន្ទោ|
        block |តស្មា បជានំ ឧបធិំ ន កយិរា មាហំ បុន ភិន្នសិរោ សយិស្សន្តិ។|
      stand |… មហាកាឡោ ថេរោ…។|
    block |៧។ តិស្សត្ថេរគាថា|
      count |១៥៣|
        block |ពហូ សបត្តេ លភតិ មុណ្ឌោ សង្ឃាដិបារុតោ|
        block |លាភី អន្នស្ស បានស្ស វត្ថស្ស សយនស្ស ច។|
      count |១៥៤|
        block |ឯតមាទីនវំ ញត្វា សក្ការេសុ មហព្ភយំ|
        block |អប្បលាភោ អនវស្សុតោ សតោ ភិក្ខុ បរិព្ពជេតិ។|
      stand |… តិស្សោ ថេរោ…។|
    block |៨។ កិមិលត្ថេរគាថា|
      count |១៥៥|
        block |បាចីនវំសទាយម្ហិ សក្យបុត្តា សហាយកា|
        block |បហាយានប្បកេ ភោគេ ឧញ្ឆាបត្តាគតេ រតា។|
      count |១៥៦|
        block |អារទ្ធវីរិយា បហិតត្តា និច្ចំ ទឡ្ហបរក្កមា|
        block |រមន្តិ ធម្មរតិយា ហិត្វាន លោកិយំ រតិន្តិ។|
      stand |… កិមិលោ ថេរោ…។|
    block |៩។ នន្ទត្ថេរគាថា|
      count |១៥៧|
        block |អយោនិសោ មនសិការា មណ្ឌនំ អនុយុញ្ជិសំ|
        block |ឧទ្ធតោ ចបលោ ចាសិំ កាមរាគេន អដ្ដិតោ។|
      count |១៥៨|
        block |ឧបាយកុសលេនាហំ ពុទ្ធេនាទិច្ចពន្ធុនា|
        block |យោនិសោ បដិបជ្ជិត្វា ភវេ ចិត្តំ ឧទព្ពហិន្តិ។|
      stand |… នន្ទោ ថេរោ…។|
    block |១០។ សិរិមត្ថេរគាថា|
      count |១៥៩|
        block |បរេ ច នំ បសំសន្តិ អត្តា ចេ អសមាហិតោ|
        block |មោឃំ បរេ បសំសន្តិ អត្តា ហិ អសមាហិតោ។|
      count |១៦០|
        block |បរេ ច នំ គរហន្តិ អត្តា ចេ សុសមាហិតោ|
        block |មោឃំ បរេ គរហន្តិ អត្តា ហិ សុសមាហិតោតិ។|
        block |ចុន្ទោ ច ជោតិទាសោ ច ថេរោ ហេរញ្ញកានិ ច|
        block |សោមមិត្តោ សព្ពមិត្តោ កាលោ តិស្សោ ច កិមិលោ|
        block |នន្ទោ ច សិរិមា ចេវ ទស ថេរា មហិទ្ធិកាតិ។|
      stand |… សិរិមា ថេរោ…។|
      stand |វគ្គោ ទុតិយោ និដ្ឋិតោ។|
      block |តស្សុទ្ទានំ|
  block |៣។ តតិយវគ្គោ|
    block |១។ ឧត្តរត្ថេរគាថា|
      count |១៦១|
        block |ខន្ធា មយា បរិញ្ញាតា តណ្ហា មេ សុសមូហតា|
        block |ភាវិតា មម ពោជ្ឈង្គា បត្តោ មេ អាសវក្ខយោ។|
      count |១៦២|
        block |សោហំ ខន្ធេ បរិញ្ញាយ អព្ពហិត្វាន ជាលិនិំ|
        block |ភាវយិត្វាន ពោជ្ឈង្គេ និព្ពាយិស្សំ អនាសវោតិ។|
      stand |… ឧត្តរោ ថេរោ…។|
    block |២។ ភទ្ទជិត្ថេរគាថា|
      count |១៦៣|
        block |បនាទោ នាម សោ រាជា យស្ស យូបោ សុវណ្ណយោ|
        block |តិរិយំ សោឡសុព្ពេធោ ឧព្ភមាហុ សហស្សធា។|
      count |១៦៤|
        block |សហស្សកណ្ឌោ សតគេណ្ឌុ ធជាលុ ហរិតាមយោ|
        block |អនច្ចុំ តត្ថ គន្ធព្ពា ឆសហស្សានិ សត្តធាតិ។|
      stand |… ភទ្ទជិត្ថេរោ…។|
    block |៣។ សោភិតត្ថេរគាថា|
      count |១៦៥|
        block |សតិមា បញ្ញវា ភិក្ខុ អារទ្ធពលវីរិយោ|
        block |បញ្ច កប្បសតានាហំ ឯករត្តិំ អនុស្សរិំ។|
      count |១៦៦|
        block |ចត្តារោ សតិបដ្ឋានេ សត្ត អដ្ឋ ច ភាវយំ|
        block |បញ្ច កប្បសតានាហំ ឯករត្តិំ អនុស្សរិន្តិ។|
      stand |… សោភិតោ ថេរោ…។|
    block |៤។ វល្លិយត្ថេរគាថា|
      count |១៦៧|
        block |យំ កិច្ចំ ទឡ្ហវីរិយេន យំ កិច្ចំ ពោទ្ធុមិច្ឆតា|
        block |ករិស្សំ នាវរជ្ឈិស្សំ បស្ស វីរិយំ បរក្កម។|
      count |១៦៨|
        block |ត្វញ្ច មេ មគ្គមក្ខាហិ អញ្ជសំ អមតោគធំ|
        block |អហំ មោនេន មោនិស្សំ គង្គាសោតោវ សាគរន្តិ។|
      stand |… វល្លិយោ ថេរោ…។|
    block |៥។ វីតសោកត្ថេរគាថា|
      count |១៦៩|
        block |កេសេ មេ ឱលិខិស្សន្តិ កប្បកោ ឧបសង្កមិ|
        block |តតោ អាទាសមាទាយ សរីរំ បច្ចវេក្ខិសំ។|
      count |១៧០|
        block |តុច្ឆោ កាយោ អទិស្សិត្ថ អន្ធការោ តមោ ព្យគា|
        block |សព្ពេ ចោឡា សមុច្ឆិន្នា នត្ថិ ទានិ បុនព្ភវោតិ។|
      stand |… វីតសោកោ ថេរោ…។|
    block |៦។ បុណ្ណមាសត្ថេរគាថា|
      count |១៧១|
        block |បញ្ច នីវរណេ ហិត្វា យោគក្ខេមស្ស បត្តិយា|
        block |ធម្មាទាសំ គហេត្វាន ញាណទស្សនមត្តនោ។|
      count |១៧២|
        block |បច្ចវេក្ខិំ ឥមំ កាយំ សព្ពំ សន្តរពាហិរំ|
        block |អជ្ឈត្តញ្ច ពហិទ្ធា ច តុច្ឆោ កាយោ អទិស្សថាតិ។|
      stand |… បុណ្ណមាសោ ថេរោ…។|
    block |៧។ នន្ទកត្ថេរគាថា|
      count |១៧៣|
        block |យថាបិ ភទ្ទោ អាជញ្ញោ ខលិត្វា បតិតិដ្ឋតិ|
        block |ភិយ្យោ លទ្ទាន សំវេគំ អទីនោ វហតេ ធុរំ។|
      count |១៧៤|
        block |ឯវំ ទស្សនសម្បន្នំ សម្មាសម្ពុទ្ធសាវកំ|
        block |អាជានីយំ មំ ធារេថ បុត្តំ ពុទ្ធស្ស ឱរសន្តិ។|
      stand |… នន្ទកោ ថេរោ…។|
    block |៨។ ភរតត្ថេរគាថា|
      count |១៧៥|
        block |ឯហិ នន្ទក គច្ឆាម ឧបជ្ឈាយស្ស សន្តិកំ|
        block |សីហនាទំ នទិស្សាម ពុទ្ធសេដ្ឋស្ស សម្មុខា។|
      count |១៧៦|
        block |យាយ នោ អនុកម្បាយ អម្ហេ បព្ពាជយី មុនិ|
        block |សោ នោ អត្ថោ អនុប្បត្តោ សព្ពសំយោជនក្ខយោតិ។|
      stand |… ភរតោ ថេរោ…។|
    block |៩។ ភារទ្វាជត្ថេរគាថា|
      count |១៧៧|
        block |នទន្តិ ឯវំ សប្បញ្ញា សីហាវ គិរិគព្ភរេ|
        block |វីរា វិជិតសង្គាមា ជេត្វា មារំ សវាហនិំ។|
      count |១៧៨|
        block |សត្ថា ច បរិចិណ្ណោ មេ ធម្មោ សង្ឃោ ច បូជិតោ|
        block |អហញ្ច វិត្តោ សុមនោ បុត្តំ ទិស្វា អនាសវន្តិ។|
      stand |… ភារទ្វាជោ ថេរោ…។|
    block |១០។ កណ្ហទិន្នត្ថេរគាថា|
      count |១៧៩|
        block |ឧបាសិតា សប្បុរិសា សុតា ធម្មា អភិណ្ហសោ|
        block |សុត្វាន បដិបជ្ជិស្សំ អញ្ជសំ អមតោគធំ។|
      count |១៨០|
        block |ភវរាគហតស្ស មេ សតោ ភវរាគោ បុន មេ ន វិជ្ជតិ|
        block |ន ចាហុ ន ច មេ ភវិស្សតិ ន ច មេ ឯតរហិ វិជ្ជតីតិ។|
        block |ឧត្តរោ ភទ្ទជិត្ថេរោ សោភិតោ វល្លិយោ ឥសិ|
        block |វីតសោកោ ច យោ ថេរោ បុណ្ណមាសោ ច នន្ទកោ|
        block |ភរតោ ភារទ្វាជោ ច កណ្ហទិន្នោ មហាមុនីតិ។|
      stand |… កណ្ហទិន្នោ ថេរោ…។|
      stand |វគ្គោ តតិយោ និដ្ឋិតោ។|
      block |តស្សុទ្ទានំ|
  block |៤។ ចតុត្ថវគ្គោ|
    block |១។ មិគសិរត្ថេរគាថា|
      count |១៨១|
        block |យតោ អហំ បព្ពជិតោ សម្មាសម្ពុទ្ធសាសនេ|
        block |វិមុច្ចមានោ ឧគ្គច្ឆិំ កាមធាតុំ ឧបច្ចគំ។|
      count |១៨២|
        block |ព្រហ្មុនោ បេក្ខមានស្ស តតោ ចិត្តំ វិមុច្ចិ មេ|
        block |អកុប្បា មេ វិមុត្តីតិ សព្ពសំយោជនក្ខយាតិ។|
      stand |… មិគសិរោ ថេរោ…។|
    block |២។ សិវកត្ថេរគាថា|
      count |១៨៣|
        block |អនិច្ចានិ គហកានិ តត្ថ តត្ថ បុនប្បុនំ|
        block |គហការំ គវេសន្តោ ទុក្ខា ជាតិ បុនប្បុនំ។|
      count |១៨៤|
        block |គហការក ទិដ្ឋោសិ បុន គេហំ ន កាហសិ|
        block |សព្ពា តេ ផាសុកា ភគ្គា ថូណិកា ច វិទាលិតា|
        block |វិមរិយាទិកតំ ចិត្តំ ឥធេវ វិធមិស្សតីតិ។|
      stand |… សិវកោ ថេរោ…។|
    block |៣។ ឧបវាណត្ថេរគាថា|
      count |១៨៥|
        block |អរហំ សុគតោ លោកេ វាតេហាពាធិតោ មុនិ|
        block |សចេ ឧណ្ហោទកំ អត្ថិ មុនិនោ ទេហិ ព្រាហ្មណ។|
      count |១៨៦|
        block |បូជិតោ បូជនេយ្យានំ សក្ករេយ្យាន សក្កតោ|
        block |អបចិតោបចេយ្យានំ តស្ស ឥច្ឆាមិ ហាតវេតិ។|
      stand |… ឧបវាណោ ថេរោ…។|
    block |៤។ ឥសិទិន្នត្ថេរគាថា|
      count |១៨៧|
        block |ទិដ្ឋា មយា ធម្មធរា ឧបាសកា កាមា អនិច្ចា ឥតិ ភាសមានា|
        block |សារត្តរត្តា មណិកុណ្ឌលេសុ បុត្តេសុ ទារេសុ ច តេ អបេក្ខា។|
      count |១៨៨|
        block |អទ្ធា ន ជានន្តិ យតោធ ធម្មំ កាមា អនិច្ចា ឥតិ ចាបិ អាហុ|
        block |រាគញ្ច តេសំ ន ពលត្ថិ ឆេត្តុំ តស្មា សិតា បុត្តទារំ ធនញ្ចាតិ។|
      stand |… ឥសិទិន្នោ ថេរោ…។|
    block |៥។ សម្ពុលកច្ចានត្ថេរគាថា|
      count |១៨៩|
        block |ទេវោ ច វស្សតិ ទេវោ ច គឡគឡាយតិ|
        block |ឯកកោ ចាហំ ភេរវេ ពិលេ វិហរាមិ|
        block |តស្ស មយ្ហំ ឯកកស្ស ភេរវេ ពិលេ វិហរតោ|
        block |នត្ថិ ភយំ វា ឆម្ភិតត្តំ វា លោមហំសោ វា។|
      count |១៩០|
        block |ធម្មតា មមសា យស្ស មេ ឯកកស្ស ភេរវេ ពិលេ|
        block |វិហរតោ នត្ថិ ភយំ វា ឆម្ភិតត្តំ វា លោមហំសោ វាតិ។|
      stand |… សម្ពុលកច្ចានោ ថេរោ…។|
    block |៦។ និតកត្ថេរគាថា|
      count |១៩១|
        block |កស្ស សេលូបមំ ចិត្តំ ឋិតំ នានុបកម្បតិ|
        block |វិរត្តំ រជនីយេសុ កុប្បនីយេ ន កុប្បតិ|
        block |យស្សេវំ ភាវិតំ ចិត្តំ កុតោ តំ ទុក្ខមេស្សតិ។|
      count |១៩២|
        block |មម សេលូបមំ ចិត្តំ ឋិតំ នានុបកម្បតិ|
        block |វិរត្តំ រជនីយេសុ កុប្បនីយេ ន កុប្បតិ|
        block |មមេវំ ភាវិតំ ចិត្តំ កុតោ មំ ទុក្ខមេស្សតីតិ។|
      stand |… និតកោ ថេរោ…។|
    block |៧។ សោណបោដិរិយត្ថេរគាថា|
      count |១៩៣|
        block |ន តាវ សុបិតុំ ហោតិ រត្តិ នក្ខត្តមាលិនី|
        block |បដិជគ្គិតុមេវេសា រត្តិ ហោតិ វិជានតា។|
      count |១៩៤|
        block |ហត្ថិក្ខន្ធាវបតិតំ កុញ្ជរោ ចេ អនុក្កមេ|
        block |សង្គាមេ មេ មតំ សេយ្យោ យញ្ចេ ជីវេ បរាជិតោតិ។|
      stand |… សោណោ បោដិរិយោ ថេរោ …។|
    block |៨។ និសភត្ថេរគាថា|
      count |១៩៥|
        block |បញ្ច កាមគុណេ ហិត្វា បិយរូបេ មនោរមេ|
        block |សទ្ធាយ ឃរា និក្ខម្ម ទុក្ខស្សន្តករោ ភវេ។|
      count |១៩៦|
        block |នាភិនន្ទាមិ មរណំ នាភិនន្ទាមិ ជីវិតំ|
        block |កាលញ្ច បដិកង្ខាមិ សម្បជានោ បតិស្សតោតិ។|
      stand |… និសភោ ថេរោ…។|
    block |៩។ ឧសភត្ថេរគាថា|
      count |១៩៧|
        block |អម្ពបល្លវសង្កាសំ អំសេ កត្វាន ចីវរំ|
        block |និសិន្នោ ហត្ថិគីវាយំ គាមំ បិណ្ឌាយ បាវិសិំ។|
      count |១៩៨|
        block |ហត្ថិក្ខន្ធតោ ឱរុយ្ហ សំវេគំ អលភិំ តទា|
        block |សោហំ ទិត្តោ តទា សន្តោ បត្តោ មេ អាសវក្ខយោតិ។|
      stand |… ឧសភោ ថេរោ…។|
    block |១០។ កប្បដកុរត្ថេរគាថា|
      count |១៩៩|
        block |អយមិតិ កប្បដោ កប្បដកុរោ អច្ឆាយ អតិភរិតាយ|
        block |អមតឃដិកាយំ ធម្មកដមត្តោ កតបទំ ឈានានិ ឱចេតុំ។|
      count |២០០|
        block |មា ខោ ត្វំ កប្បដ បចាលេសិ មា ត្វំ ឧបកណ្ណម្ហិ តាឡេស្សំ|
        block |ន ហិ ត្វំ កប្បដ មត្តមញ្ញាសិ សង្ឃមជ្ឈម្ហិ បចលាយមានោតិ។|
        block |មិគសិរោ សិវកោ ច ឧបវានោ ច បណ្ឌិតោ|
        block |ឥសិទិន្នោ ច កច្ចានោ និតកោ ច មហាវសី|
        block |បោដិរិយបុត្តោ និសភោ ឧសភោ កប្បដកុរោតិ។|
      stand |… កប្បដកុរោ ថេរោ…។|
      stand |វគ្គោ ចតុត្ថោ និដ្ឋិតោ។|
      block |តស្សុទ្ទានំ|
  block |៥។ បញ្ចមវគ្គោ|
    block |១។ កុមារកស្សបត្ថេរគាថា|
      count |២០១|
        block |អហោ ពុទ្ធា អហោ ធម្មា អហោ នោ សត្ថុ សម្បទា|
        block |យត្ថ ឯតាទិសំ ធម្មំ សាវកោ សច្ឆិកាហិតិ។|
      count |២០២|
        block |អសង្ខេយ្យេសុ កប្បេសុ សក្កាយាធិគតា អហូ|
        block |តេសមយំ បច្ឆិមកោ ចរិមោយំ សមុស្សយោ|
        block |ជាតិមរណសំសារោ នត្ថិ ទានិ បុនព្ភវោតិ។|
      stand |… កុមារកស្សបោ ថេរោ…។|
    block |២។ ធម្មបាលត្ថេរគាថា|
      count |២០៣|
        block |យោ ហវេ ទហរោ ភិក្ខុ យុញ្ជតិ ពុទ្ធសាសនេ|
        block |ជាគរោ ស ហិ សុត្តេសុ អមោឃំ តស្ស ជីវិតំ។|
      count |២០៤|
        block |តស្មា សទ្ធញ្ច សីលញ្ច បសាទំ ធម្មទស្សនំ|
        block |អនុយុញ្ជេថ មេធាវី សរំ ពុទ្ធាន សាសនន្តិ។|
      stand |… ធម្មបាលោ ថេរោ…។|
    block |៣។ ព្រហ្មាលិត្ថេរគាថា|
      count |២០៥|
        block |កស្សិន្ទ្រិយានិ សមថង្គតានិ អស្សា យថា សារថិនា សុទន្តា|
        block |បហីនមានស្ស អនាសវស្ស ទេវាបិ កស្ស បិហយន្តិ តាទិនោតិ។|
      count |២០៦|
        block |មយ្ហិន្ទ្រិយានិ សមថង្គតានិ អស្សា យថា សារថិនា សុទន្តា|
        block |បហីនមានស្ស អនាសវស្ស ទេវាបិ មយ្ហំ បិហយន្តិ តាទិនោតិ។|
      stand |… ព្រហ្មាលិ ថេរោ…។|
    block |៤។ មោឃរាជត្ថេរគាថា|
      count |២០៧|
        block |ឆវិបាបក ចិត្តភទ្ទក មោឃរាជ សតតំ សមាហិតោ|
        block |ហេមន្តិកសីតកាលរត្តិយោ ភិក្ខុ ត្វំសិ កថំ ករិស្សសិ។|
      count |២០៨|
        block |សម្បន្នសស្សា មគធា កេវលា ឥតិ មេ សុតំ|
        block |បលាលច្ឆន្នកោ សេយ្យំ យថញ្ញេ សុខជីវិនោតិ។|
      stand |… មោឃរាជា ថេរោ…។|
    block |៥។ វិសាខបញ្ចាលបុត្តត្ថេរគាថា|
      count |២០៩|
        block |ន ឧក្ខិបេ នោ ច បរិក្ខិបេ បរេ ឱក្ខិបេ បារគតំ ន ឯរយេ|
        block |ន ចត្តវណ្ណំ បរិសាសុ ព្យាហរេ អនុទ្ធតោ សម្មិតភាណិ សុព្ពតោ។|
      count |២១០|
        block |សុសុខុមនិបុណត្ថទស្សិនា មតិកុសលេន និវាតវុត្តិនា|
        block |សំសេវិតវុទ្ធសីលិនា និព្ពានំ ន ហិ តេន ទុល្លភន្តិ។|
      stand |… វិសាខោ បញ្ចាលបុត្តោ ថេរោ …។|
    block |៦។ ចូឡកត្ថេរគាថា|
      count |២១១|
        block |នទន្តិ មោរា សុសិខា សុបេខុណា សុនីលគីវា សុមុខា សុគជ្ជិនោ|
        block |សុសទ្ទលា ចាបិ មហាមហី អយំ សុព្យាបិតម្ពុ សុវលាហកំ នភំ។|
      count |២១២|
        block |សុកល្លរូបោ សុមនស្ស ឈាយតំ សុនិក្កមោ សាធុ សុពុទ្ធសាសនេ|
        block |សុសុក្កសុក្កំ និបុណំ សុទុទ្ទសំ ផុសាហិ តំ ឧត្តមមច្ចុតំ បទន្តិ។|
      stand |… ចូឡកោ ថេរោ…។|
    block |៧។ អនូបមត្ថេរគាថា|
      count |២១៣|
        block |នន្ទមានាគតំ ចិត្តំ សូលមារោបមានកំ|
        block |តេន តេនេវ វជសិ យេន សូលំ កលិង្គរំ។|
      count |២១៤|
        block |តាហំ ចិត្តកលិំ ព្រូមិ តំ ព្រូមិ ចិត្តទុព្ភកំ|
        block |សត្ថា តេ ទុល្លភោ លទ្ធោ មានត្ថេ មំ និយោជយីតិ។|
      stand |… អនូបមោ ថេរោ…។|
    block |៨។ វជ្ជិតត្ថេរគាថា|
      count |២១៥|
        block |សំសរំ ទីឃមទ្ធានំ គតីសុ បរិវត្តិសំ|
        block |អបស្សំ អរិយសច្ចានិ អន្ធភូតោ បុថុជ្ជនោ។|
      count |២១៦|
        block |តស្ស មេ អប្បមត្តស្ស សំសារា វិនឡីកតា|
        block |សព្ពា គតី សមុច្ឆិន្នា នត្ថិ ទានិ បុនព្ភវោតិ។|
      stand |… វជ្ជិតោ ថេរោ…។|
    block |៩។ សន្ធិតត្ថេរគាថា|
      count |២១៧|
        block |អស្សត្ថេ ហរិតោភាសេ សំវិរូឡ្ហម្ហិ បាទបេ|
        block |ឯកំ ពុទ្ធគតំ សញ្ញំ អលភិត្ថំ បតិស្សតោ។|
      count |២១៨|
        block |ឯកតិំសេ ឥតោ កប្បេ យំ សញ្ញមលភិំ តទា|
        block |តស្សា សញ្ញាយ វាហសា បត្តោ មេ អាសវក្ខយោតិ។|
        block |កុមារកស្សបោ ថេរោ ធម្មបាលោ ច ព្រហ្មាលិ|
        block |មោឃរាជា វិសាខោ ច ចូឡកោ ច អនូបមោ|
        block |វជ្ជិតោ សន្ធិតោ ថេរោ កិលេសរជវាហនោតិ។|
        block |គាថាទុកនិបាតម្ហិ នវុតិ ចេវ អដ្ឋ ច|
        block |ថេរា ឯកូនបញ្ញាសំ ភាសិតា នយកោវិទាតិ។|
      stand |… សន្ធិតោ ថេរោ…។|
      stand |វគ្គោ បញ្ចមោ និដ្ឋិតោ។|
      block |តស្សុទ្ទានំ|
      stand |ទុកនិបាតោ និដ្ឋិតោ។|
      block |តត្រុទ្ទានំ|
