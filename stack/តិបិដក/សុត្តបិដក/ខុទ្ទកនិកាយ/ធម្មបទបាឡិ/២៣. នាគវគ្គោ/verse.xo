block |២៣។ នាគវគ្គោ|
  count |៣២០|
    block |អហំ នាគោវ សង្គាមេ ចាបតោ បតិតំ សរំ|
    block |អតិវាក្យំ តិតិក្ខិស្សំ ទុស្សីលោ ហិ ពហុជ្ជនោ។|
  count |៣២១|
    block |ទន្តំ នយន្តិ សមិតិំ ទន្តំ រាជាភិរូហតិ|
    block |ទន្តោ សេដ្ឋោ មនុស្សេសុ យោតិវាក្យំ តិតិក្ខតិ។|
  count |៣២២|
    block |វរមស្សតរា ទន្តា អាជានីយា ច សិន្ធវា|
    block |កុញ្ជរា ច មហានាគា អត្តទន្តោ តតោ វរំ។|
  count |៣២៣|
    block |ន ហិ ឯតេហិ យានេហិ គច្ឆេយ្យ អគតំ ទិសំ|
    block |យថាត្តនា សុទន្តេន ទន្តោ ទន្តេន គច្ឆតិ។|
  count |៣២៤|
    block |ធនបាលោ នាម កុញ្ជរោ កដុកភេទនោ ទុន្និវារយោ|
    block |ពទ្ធោ កពឡំ ន ភុញ្ជតិ សុមរតិ នាគវនស្ស កុញ្ជរោ។|
  count |៣២៥|
    block |មិទ្ធី យទា ហោតិ មហគ្ឃសោ ច និទ្ទាយិតា សម្បរិវត្តសាយី|
    block |មហាវរាហោវ និវាបបុដ្ឋោ បុនប្បុនំ គព្ភមុបេតិ មន្ទោ។|
  count |៣២៦|
    block |ឥទំ បុរេ ចិត្តមចារិ ចារិកំ យេនិច្ឆកំ យត្ថកាមំ យថាសុខំ|
    block |តទជ្ជហំ និគ្គហេស្សាមិ យោនិសោ ហត្ថិប្បភិន្នំ វិយ អង្កុសគ្គហោ។|
  count |៣២៧|
    block |អប្បមាទរតា ហោថ សចិត្តមនុរក្ខថ|
    block |ទុគ្គា ឧទ្ធរថត្តានំ បង្កេ សន្នោវ កុញ្ជរោ។|
  count |៣២៨|
    block |សចេ លភេថ និបកំ សហាយំ សទ្ធិំ ចរំ សាធុវិហារិធីរំ|
    block |អភិភុយ្យ សព្ពានិ បរិស្សយានិ ចរេយ្យ តេនត្តមនោ សតីមា។|
  count |៣២៩|
    block |នោ ចេ លភេថ និបកំ សហាយំ សទ្ធិំ ចរំ សាធុវិហារិធីរំ|
    block |រាជាវ រដ្ឋំ វិជិតំ បហាយ ឯកោ ចរេ មាតង្គរញ្ញេវ នាគោ។|
  count |៣៣០|
    block |ឯកស្ស ចរិតំ សេយ្យោ នត្ថិ ពាលេ សហាយតា|
    block |ឯកោ ចរេ ន ច បាបានិ កយិរា អប្បោស្សុក្កោ មាតង្គរញ្ញេវ នាគោ។|
  count |៣៣១|
    block |អត្ថម្ហិ ជាតម្ហិ សុខា សហាយា តុដ្ឋី សុខា យា ឥតរីតរេន|
    block |បុញ្ញំ សុខំ ជីវិតសង្ខយម្ហិ សព្ពស្ស ទុក្ខស្ស សុខំ បហានំ។|
  count |៣៣២|
    block |សុខា មត្តេយ្យតា លោកេ អថោ បេត្តេយ្យតា សុខា|
    block |សុខា សាមញ្ញតា លោកេ អថោ ព្រហ្មញ្ញតា សុខា។|
  count |៣៣៣|
    block |សុខំ យាវ ជរា សីលំ សុខា សទ្ធា បតិដ្ឋិតា|
    block |សុខោ បញ្ញាយ បដិលាភោ បាបានំ អករណំ សុខំ។|
  stand |នាគវគ្គោ តេវីសតិមោ និដ្ឋិតោ។|
