block |៥។ ពាលវគ្គោ|
  count |៦០|
    block |ទីឃា ជាគរតោ រត្តិ ទីឃំ សន្តស្ស យោជនំ|
    block |ទីឃោ ពាលានំ សំសារោ សទ្ធម្មំ អវិជានតំ។|
  count |៦១|
    block |ចរញ្ចេ នាធិគច្ឆេយ្យ សេយ្យំ សទិសមត្តនោ|
    block |ឯកចរិយំ ទឡ្ហំ កយិរា នត្ថិ ពាលេ សហាយតា។|
  count |៦២|
    block |បុត្តា មត្ថិ ធនម្មត្ថិ ឥតិ ពាលោ វិហញ្ញតិ|
    block |អត្តា ហិ អត្តនោ នត្ថិ កុតោ បុត្តា កុតោ ធនំ។|
  count |៦៣|
    block |យោ ពាលោ មញ្ញតិ ពាល្យំ បណ្ឌិតោ វាបិ តេន សោ|
    block |ពាលោ ច បណ្ឌិតមានី ស វេ ពាលោតិ វុច្ចតិ។|
  count |៦៤|
    block |យាវជីវម្បិ ចេ ពាលោ បណ្ឌិតំ បយិរុបាសតិ|
    block |ន សោ ធម្មំ វិជានាតិ ទព្ពី សូបរសំ យថា។|
  count |៦៥|
    block |មុហុត្តមបិ ចេ វិញ្ញូ បណ្ឌិតំ បយិរុបាសតិ|
    block |ខិប្បំ ធម្មំ វិជានាតិ ជិវ្ហា សូបរសំ យថា។|
  count |៦៦|
    block |ចរន្តិ ពាលា ទុម្មេធា អមិត្តេនេវ អត្តនា|
    block |ករោន្តា បាបកំ កម្មំ យំ ហោតិ កដុកប្ផលំ។|
  count |៦៧|
    block |ន តំ កម្មំ កតំ សាធុ យំ កត្វា អនុតប្បតិ|
    block |យស្ស អស្សុមុខោ រោទំ វិបាកំ បដិសេវតិ។|
  count |៦៨|
    block |តញ្ច កម្មំ កតំ សាធុ យំ កត្វា នានុតប្បតិ|
    block |យស្ស បតីតោ សុមនោ វិបាកំ បដិសេវតិ។|
  count |៦៩|
    block |មធុវា មញ្ញតិ ពាលោ យាវ បាបំ ន បច្ចតិ|
    block |យទា ច បច្ចតិ បាបំ ពាលោ ទុក្ខំ និគច្ឆតិ។|
  count |៧០|
    block |មាសេ មាសេ កុសគ្គេន ពាលោ ភុញ្ជេយ្យ ភោជនំ|
    block |ន សោ សង្ខាតធម្មានំ កលំ អគ្ឃតិ សោឡសិំ។|
  count |៧១|
    block |ន ហិ បាបំ កតំ កម្មំ សជ្ជុ ខីរំវ មុច្ចតិ|
    block |ឌហន្តំ ពាលមន្វេតិ ភស្មច្ឆន្នោវ បាវកោ។|
  count |៧២|
    block |យាវទេវ អនត្ថាយ ញត្តំ ពាលស្ស ជាយតិ|
    block |ហន្តិ ពាលស្ស សុក្កំសំ មុទ្ធមស្ស វិបាតយំ។|
  count |៧៣|
    block |អសន្តំ ភាវនមិច្ឆេយ្យ បុរេក្ខារញ្ច ភិក្ខុសុ|
    block |អាវាសេសុ ច ឥស្សរិយំ បូជា បរកុលេសុ ច។|
  count |៧៤|
    block |មមេវ កត មញ្ញន្តុ គិហីបព្ពជិតា ឧភោ|
    block |មមេវាតិវសា អស្សុ កិច្ចាកិច្ចេសុ កិស្មិចិ|
    block |ឥតិ ពាលស្ស សង្កប្បោ ឥច្ឆា មានោ ច វឌ្ឍតិ។|
  count |៧៥|
    block |អញ្ញា ហិ លាភូបនិសា អញ្ញា និព្ពានគាមិនី|
    block |ឯវមេតំ អភិញ្ញាយ ភិក្ខុ ពុទ្ធស្ស សាវកោ|
    block |សក្ការំ នាភិនន្ទេយ្យ វិវេកមនុព្រូហយេ។|
  stand |ពាលវគ្គោ បញ្ចមោ និដ្ឋិតោ។|
