block |២៥។ ភិក្ខុវគ្គោ|
  count |៣៦០|
    block |ចក្ខុនា សំវរោ សាធុ សាធុ សោតេន សំវរោ|
    block |ឃានេន សំវរោ សាធុ សាធុ ជិវ្ហាយ សំវរោ។|
  count |៣៦១|
    block |កាយេន សំវរោ សាធុ សាធុ វាចាយ សំវរោ|
    block |មនសា សំវរោ សាធុ សាធុ សព្ពត្ថ សំវរោ|
    block |សព្ពត្ថ សំវុតោ ភិក្ខុ សព្ពទុក្ខា បមុច្ចតិ។|
  count |៣៦២|
    block |ហត្ថសំយតោ បាទសំយតោ វាចាសំយតោ សំយតុត្តមោ|
    block |អជ្ឈត្តរតោ សមាហិតោ ឯកោ សន្តុសិតោ តមាហុ ភិក្ខុំ។|
  count |៣៦៣|
    block |យោ មុខសំយតោ ភិក្ខុ មន្តភាណី អនុទ្ធតោ|
    block |អត្ថំ ធម្មញ្ច ទីបេតិ មធុរំ តស្ស ភាសិតំ។|
  count |៣៦៤|
    block |ធម្មារាមោ ធម្មរតោ ធម្មំ អនុវិចិន្តយំ|
    block |ធម្មំ អនុស្សរំ ភិក្ខុ សទ្ធម្មា ន បរិហាយតិ។|
  count |៣៦៥|
    block |សលាភំ នាតិមញ្ញេយ្យ នាញ្ញេសំ បិហយំ ចរេ|
    block |អញ្ញេសំ បិហយំ ភិក្ខុ សមាធិំ នាធិគច្ឆតិ។|
  count |៣៦៦|
    block |អប្បលាភោបិ ចេ ភិក្ខុ សលាភំ នាតិមញ្ញតិ|
    block |តំ វេ ទេវា បសំសន្តិ សុទ្ធាជីវិំ អតន្ទិតំ។|
  count |៣៦៧|
    block |សព្ពសោ នាមរូបស្មិំ យស្ស នត្ថិ មមាយិតំ|
    block |អសតា ច ន សោចតិ ស វេ ភិក្ខូតិ វុច្ចតិ។|
  count |៣៦៨|
    block |មេត្តាវិហារី យោ ភិក្ខុ បសន្នោ ពុទ្ធសាសនេ|
    block |អធិគច្ឆេ បទំ សន្តំ សង្ខារូបសមំ សុខំ។|
  count |៣៦៩|
    block |សិញ្ច ភិក្ខុ ឥមំ នាវំ សិត្តា តេ លហុមេស្សតិ|
    block |ឆេត្វា រាគញ្ច ទោសញ្ច តតោ និព្ពានមេហិសិ។|
  count |៣៧០|
    block |បញ្ច ឆិន្ទេ បញ្ច ជហេ បញ្ច ចុត្តរិ ភាវយេ|
    block |បញ្ច សង្គាតិគោ ភិក្ខុ ឱឃតិណ្ណោតិ វុច្ចតិ។|
  count |៣៧១|
    block |ឈាយ ភិក្ខុ មា បមាទោ មា តេ កាមគុណេ រមេស្សុ ចិត្តំ|
    block |មា លោហគុឡំ គិលី បមត្តោ មា កន្ទិ ទុក្ខមិទន្តិ ឌយ្ហមានោ។|
  count |៣៧២|
    block |នត្ថិ ឈានំ អបញ្ញស្ស បញ្ញា នត្ថិ អឈាយតោ|
    block |យម្ហិ ឈានញ្ច បញ្ញា ច ស វេ និព្ពានសន្តិកេ។|
  count |៣៧៣|
    block |សុញ្ញាគារំ បវិដ្ឋស្ស សន្តចិត្តស្ស ភិក្ខុនោ|
    block |អមានុសី រតិ ហោតិ សម្មា ធម្មំ វិបស្សតោ។|
  count |៣៧៤|
    block |យតោ យតោ សម្មសតិ ខន្ធានំ ឧទយព្ពយំ|
    block |លភតី បីតិបាមោជ្ជំ អមតំ តំ វិជានតំ។|
  count |៣៧៥|
    block |តត្រាយមាទិ ភវតិ ឥធ បញ្ញស្ស ភិក្ខុនោ|
    block |ឥន្ទ្រិយគុត្តិ សន្តុដ្ឋិ បាតិមោក្ខេ ច សំវរោ។|
  count |៣៧៦|
    block |មិត្តេ ភជស្សុ កល្យាណេ សុទ្ធាជីវេ អតន្ទិតេ|
    block |បដិសន្ថារវុត្យស្ស អាចារកុសលោ សិយា|
    block |តតោ បាមោជ្ជពហុលោ ទុក្ខស្សន្តំ ករិស្សតិ។|
  count |៣៧៧|
    block |វស្សិកា វិយ បុប្ផានិ មទ្ទវានិ បមុញ្ចតិ|
    block |ឯវំ រាគញ្ច ទោសញ្ច វិប្បមុញ្ចេថ ភិក្ខវោ។|
  count |៣៧៨|
    block |សន្តកាយោ សន្តវាចោ សន្តវា សុសមាហិតោ|
    block |វន្តលោកាមិសោ ភិក្ខុ ឧបសន្តោតិ វុច្ចតិ។|
  count |៣៧៩|
    block |អត្តនា ចោទយត្តានំ បដិមំសេថ អត្តនា|
    block |សោ អត្តគុត្តោ សតិមា សុខំ ភិក្ខុ វិហាហិសិ។|
  count |៣៨០|
    block |អត្តា ហិ អត្តនោ នាថោ កោ ហិ នាថោ បរោ សិយា|
    block |អត្តា ហិ អត្តនោ គតិ|
    block |តស្មា សំយមមត្តានំ អស្សំ ភទ្រំវ វាណិជោ។|
  count |៣៨១|
    block |បាមោជ្ជពហុលោ ភិក្ខុ បសន្នោ ពុទ្ធសាសនេ|
    block |អធិគច្ឆេ បទំ សន្តំ សង្ខារូបសមំ សុខំ។|
  count |៣៨២|
    block |យោ ហវេ ទហរោ ភិក្ខុ យុញ្ជតិ ពុទ្ធសាសនេ|
    block |សោមំ លោកំ បភាសេតិ អព្ភា មុត្តោវ ចន្ទិមា។|
  stand |ភិក្ខុវគ្គោ បញ្ចវីសតិមោ និដ្ឋិតោ។|
