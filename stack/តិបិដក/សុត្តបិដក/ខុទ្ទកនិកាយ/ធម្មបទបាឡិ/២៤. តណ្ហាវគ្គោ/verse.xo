block |២៤។ តណ្ហាវគ្គោ|
  count |៣៣៤|
    block |មនុជស្ស បមត្តចារិនោ តណ្ហា វឌ្ឍតិ មាលុវា វិយ|
    block |សោ ប្លវតី ហុរា ហុរំ ផលមិច្ឆំវ វនស្មិ វានរោ។|
  count |៣៣៥|
    block |យំ ឯសា សហតេ ជម្មី តណ្ហា លោកេ វិសត្តិកា|
    block |សោកា តស្ស បវឌ្ឍន្តិ អភិវដ្ឋំវ ពីរណំ។|
  count |៣៣៦|
    block |យោ ចេតំ សហតេ ជម្មិំ តណ្ហំ លោកេ ទុរច្ចយំ|
    block |សោកា តម្ហា បបតន្តិ ឧទពិន្ទុវ បោក្ខរា។|
  count |៣៣៧|
    block |តំ វោ វទាមិ ភទ្ទំ វោ យាវន្តេត្ថ សមាគតា|
    block |តណ្ហាយ មូលំ ខណថ ឧសីរត្ថោវ ពីរណំ|
    block |មា វោ នឡំវ សោតោវ មារោ ភញ្ជិ បុនប្បុនំ។|
  count |៣៣៨|
    block |យថាបិ មូលេ អនុបទ្ទវេ ទឡ្ហេ ឆិន្នោបិ រុក្ខោ បុនរេវ រូហតិ|
    block |ឯវម្បិ តណ្ហានុសយេ អនូហតេ និព្ពត្តតី ទុក្ខមិទំ បុនប្បុនំ។|
  count |៣៣៩|
    block |យស្ស ឆត្តិំសតិ សោតា មនាបសវនា ភុសា|
    block |មាហា វហន្តិ ទុទ្ទិដ្ឋិំ សង្កប្បា រាគនិស្សិតា។|
  count |៣៤០|
    block |សវន្តិ សព្ពធិ សោតា លតា ឧប្បជ្ជ តិដ្ឋតិ|
    block |តញ្ច ទិស្វា លតំ ជាតំ មូលំ បញ្ញាយ ឆិន្ទថ។|
  count |៣៤១|
    block |សរិតានិ សិនេហិតានិ ច សោមនស្សានិ ភវន្តិ ជន្តុនោ|
    block |តេ សាតសិតា សុខេសិនោ តេ វេ ជាតិជរូបគា នរា។|
  count |៣៤២|
    block |តសិណាយ បុរក្ខតា បជា បរិសប្បន្តិ សសោវ ពន្ធិតោ|
    block |សំយោជនសង្គសត្តកា ទុក្ខមុបេន្តិ បុនប្បុនំ ចិរាយ។|
  count |៣៤៣|
    block |តសិណាយ បុរក្ខតា បជា បរិសប្បន្តិ សសោវ ពន្ធិតោ|
    block |តស្មា តសិណំ វិនោទយេ អាកង្ខន្ត វិរាគមត្តនោ។|
  count |៣៤៤|
    block |យោ និព្ពនថោ វនាធិមុត្តោ វនមុត្តោ វនមេវ ធាវតិ|
    block |តំ បុគ្គលមេថ បស្សថ មុត្តោ ពន្ធនមេវ ធាវតិ។|
  count |៣៤៥|
    block |ន តំ ទឡ្ហំ ពន្ធនមាហុ ធីរា យទាយសំ ទារុជបព្ពជញ្ច|
    block |សារត្តរត្តា មណិកុណ្ឌលេសុ បុត្តេសុ ទារេសុ ច យា អបេក្ខា។|
  count |៣៤៦|
    block |ឯតំ ទឡ្ហំ ពន្ធនមាហុ ធីរា ឱហារិនំ សិថិលំ ទុប្បមុញ្ចំ|
    block |ឯតម្បិ ឆេត្វាន បរិព្ពជន្តិ អនបេក្ខិនោ កាមសុខំ បហាយ។|
  count |៣៤៧|
    block |យេ រាគរត្តានុបតន្តិ សោតំ សយំកតំ មក្កដកោវ ជាលំ|
    block |ឯតម្បិ ឆេត្វាន វជន្តិ ធីរា អនបេក្ខិនោ សព្ពទុក្ខំ បហាយ។|
  count |៣៤៨|
    block |មុញ្ច បុរេ មុញ្ច បច្ឆតោ មជ្ឈេ មុញ្ច ភវស្ស បារគូ|
    block |សព្ពត្ថ វិមុត្តមានសោ ន បុនំ ជាតិជរំ ឧបេហិសិ។|
  count |៣៤៩|
    block |វិតក្កមថិតស្ស ជន្តុនោ តិព្ពរាគស្ស សុភានុបស្សិនោ|
    block |ភិយ្យោ តណ្ហា បវឌ្ឍតិ ឯស ខោ ទឡ្ហំ ករោតិ ពន្ធនំ។|
  count |៣៥០|
    block |វិតក្កូបសមេ ច យោ រតោ អសុភំ ភាវយតេ សទា សតោ|
    block |ឯស ខោ ព្យន្តិ កាហិតិ ឯស ឆេច្ឆតិ មារពន្ធនំ។|
  count |៣៥១|
    block |និដ្ឋង្គតោ អសន្តាសី វីតតណ្ហោ អនង្គណោ|
    block |អច្ឆិន្ទិ ភវសល្លានិ អន្តិមោយំ សមុស្សយោ។|
  count |៣៥២|
    block |វីតតណ្ហោ អនាទានោ និរុត្តិបទកោវិទោ|
    block |អក្ខរានំ សន្និបាតំ ជញ្ញា បុព្ពាបរានិ ច|
    block |ស វេ អន្តិមសារីរោ មហាបញ្ញោ មហាបុរិសោតិ វុច្ចតិ។|
  count |៣៥៣|
    block |សព្ពាភិភូ សព្ពវិទូហមស្មិ សព្ពេសុ ធម្មេសុ អនូបលិត្តោ|
    block |សព្ពញ្ជហោ តណ្ហក្ខយេ វិមុត្តោ សយំ អភិញ្ញាយ កមុទ្ទិសេយ្យំ។|
  count |៣៥៤|
    block |សព្ពទានំ ធម្មទានំ ជិនាតិ សព្ពរសំ ធម្មរសោ ជិនាតិ|
    block |សព្ពរតិំ ធម្មរតិ ជិនាតិ តណ្ហក្ខយោ សព្ពទុក្ខំ ជិនាតិ។|
  count |៣៥៥|
    block |ហនន្តិ ភោគា ទុម្មេធំ នោ ច បារគវេសិនោ|
    block |ភោគតណ្ហាយ ទុម្មេធោ ហន្តិ អញ្ញេវ អត្តនំ។|
  count |៣៥៦|
    block |តិណទោសានិ ខេត្តានិ រាគទោសា អយំ បជា|
    block |តស្មា ហិ វីតរាគេសុ ទិន្នំ ហោតិ មហប្ផលំ។|
  count |៣៥៧|
    block |តិណទោសានិ ខេត្តានិ ទោសទោសា អយំ បជា|
    block |តស្មា ហិ វីតទោសេសុ ទិន្នំ ហោតិ មហប្ផលំ។|
  count |៣៥៨|
    block |តិណទោសានិ ខេត្តានិ មោហទោសា អយំ បជា|
    block |តស្មា ហិ វីតមោហេសុ ទិន្នំ ហោតិ មហប្ផលំ។|
  count |៣៥៩|
    block |តិណទោសានិ ខេត្តានិ ឥច្ឆាទោសា អយំ បជា|
    block |តស្មា ហិ វិគតិច្ឆេសុ ទិន្នំ ហោតិ មហប្ផលំ។|
    block |តិណទោសានិ ខេត្តានិ តណ្ហាទោសា អយំ បជា|
    block |តស្មា ហិ វីតតណ្ហេសុ ទិន្នំ ហោតិ មហប្ផលំ។|
  stand |តណ្ហាវគ្គោ ចតុវីសតិមោ និដ្ឋិតោ។|
