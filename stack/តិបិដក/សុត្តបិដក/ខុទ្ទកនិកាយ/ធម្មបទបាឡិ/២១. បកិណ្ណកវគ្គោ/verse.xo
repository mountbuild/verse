block |២១។ បកិណ្ណកវគ្គោ|
  count |២៩០|
    block |មត្តាសុខបរិច្ចាគា បស្សេ ចេ វិបុលំ សុខំ|
    block |ចជេ មត្តាសុខំ ធីរោ សម្បស្សំ វិបុលំ សុខំ។|
  count |២៩១|
    block |បរទុក្ខូបធានេន អត្តនោ សុខមិច្ឆតិ|
    block |វេរសំសគ្គសំសដ្ឋោ វេរា សោ ន បរិមុច្ចតិ។|
  count |២៩២|
    block |យញ្ហិ កិច្ចំ អបវិទ្ធំ អកិច្ចំ បន កយិរតិ|
    block |ឧន្នឡានំ បមត្តានំ តេសំ វឌ្ឍន្តិ អាសវា។|
  count |២៩៣|
    block |យេសញ្ច សុសមារទ្ធា និច្ចំ កាយគតា សតិ|
    block |អកិច្ចំ តេ ន សេវន្តិ កិច្ចេ សាតច្ចការិនោ|
    block |សតានំ សម្បជានានំ អត្ថំ គច្ឆន្តិ អាសវា។|
  count |២៩៤|
    block |មាតរំ បិតរំ ហន្ត្វា រាជានោ ទ្វេ ច ខត្តិយេ|
    block |រដ្ឋំ សានុចរំ ហន្ត្វា អនីឃោ យាតិ ព្រាហ្មណោ។|
  count |២៩៥|
    block |មាតរំ បិតរំ ហន្ត្វា រាជានោ ទ្វេ ច សោត្ថិយេ|
    block |វេយគ្ឃបញ្ចមំ ហន្ត្វា អនីឃោ យាតិ ព្រាហ្មណោ។|
  count |២៩៦|
    block |សុប្បពុទ្ធំ បពុជ្ឈន្តិ សទា គោតមសាវកា|
    block |យេសំ ទិវា ច រត្តោ ច និច្ចំ ពុទ្ធគតា សតិ។|
  count |២៩៧|
    block |សុប្បពុទ្ធំ បពុជ្ឈន្តិ សទា គោតមសាវកា|
    block |យេសំ ទិវា ច រត្តោ ច និច្ចំ ធម្មគតា សតិ។|
  count |២៩៨|
    block |សុប្បពុទ្ធំ បពុជ្ឈន្តិ សទា គោតមសាវកា|
    block |យេសំ ទិវា ច រត្តោ ច និច្ចំ សង្ឃគតា សតិ។|
  count |២៩៩|
    block |សុប្បពុទ្ធំ បពុជ្ឈន្តិ សទា គោតមសាវកា|
    block |យេសំ ទិវា ច រត្តោ ច និច្ចំ កាយគតា សតិ។|
  count |៣០០|
    block |សុប្បពុទ្ធំ បពុជ្ឈន្តិ សទា គោតមសាវកា|
    block |យេសំ ទិវា ច រត្តោ ច អហិំសាយ រតោ មនោ។|
  count |៣០១|
    block |សុប្បពុទ្ធំ បពុជ្ឈន្តិ សទា គោតមសាវកា|
    block |យេសំ ទិវា ច រត្តោ ច ភាវនាយ រតោ មនោ។|
  count |៣០២|
    block |ទុប្បព្ពជ្ជំ ទុរភិរមំ ទុរាវាសា ឃរា ទុខា|
    block |ទុក្ខោសមានសំវាសោ ទុក្ខានុបតិតទ្ធគូ|
    block |តស្មា ន ចទ្ធគូ សិយា ន ច ទុក្ខានុបតិតោ សិយា។|
  count |៣០៣|
    block |សទ្ធោ សីលេន សម្បន្នោ យសោភោគសមប្បិតោ|
    block |យំ យំ បទេសំ ភជតិ តត្ថ តត្ថេវ បូជិតោ។|
  count |៣០៤|
    block |ទូរេ សន្តោ បកាសេន្តិ ហិមវន្តោវ បព្ពតោ|
    block |អសន្តេត្ថ ន ទិស្សន្តិ រត្តិំ ខិត្តា យថា សរា។|
  count |៣០៥|
    block |ឯកាសនំ ឯកសេយ្យំ ឯកោ ចរមតន្ទិតោ|
    block |ឯកោ ទមយមត្តានំ វនន្តេ រមិតោ សិយា។|
  stand |បកិណ្ណកវគ្គោ ឯកវីសតិមោ និដ្ឋិតោ។|
