block |៤។ បុប្ផវគ្គោ|
  count |៤៤|
    block |កោ ឥមំ បថវិំ វិចេស្សតិ យមលោកញ្ច ឥមំ សទេវកំ|
    block |កោ ធម្មបទំ សុទេសិតំ កុសលោ បុប្ផមិវ បចេស្សតិ។|
  count |៤៥|
    block |សេខោ បថវិំ វិចេស្សតិ យមលោកញ្ច ឥមំ សទេវកំ|
    block |សេខោ ធម្មបទំ សុទេសិតំ កុសលោ បុប្ផមិវ បចេស្សតិ។|
  count |៤៦|
    block |ផេណូបមំ កាយមិមំ វិទិត្វា មរីចិធម្មំ អភិសម្ពុធានោ|
    block |ឆេត្វាន មារស្ស បបុប្ផកានិ អទស្សនំ មច្ចុរាជស្ស គច្ឆេ។|
  count |៤៧|
    block |បុប្ផានិ ហេវ បចិនន្តំ ព្យាសត្តមនសំ នរំ|
    block |សុត្តំ គាមំ មហោឃោវ មច្ចុ អាទាយ គច្ឆតិ។|
  count |៤៨|
    block |បុប្ផានិ ហេវ បចិនន្តំ ព្យាសត្តមនសំ នរំ|
    block |អតិត្តញ្ញេវ កាមេសុ អន្តកោ កុរុតេ វសំ។|
  count |៤៩|
    block |យថាបិ ភមរោ បុប្ផំ វណ្ណគន្ធមហេឋយំ|
    block |បលេតិ រសមាទាយ ឯវំ គាមេ មុនី ចរេ។|
  count |៥០|
    block |ន បរេសំ វិលោមានិ ន បរេសំ កតាកតំ|
    block |អត្តនោវ អវេក្ខេយ្យ កតានិ អកតានិ ច។|
  count |៥១|
    block |យថាបិ រុចិរំ បុប្ផំ វណ្ណវន្តំ អគន្ធកំ|
    block |ឯវំ សុភាសិតា វាចា អផលា ហោតិ អកុព្ពតោ។|
  count |៥២|
    block |យថាបិ រុចិរំ បុប្ផំ វណ្ណវន្តំ សុគន្ធកំ|
    block |ឯវំ សុភាសិតា វាចា សផលា ហោតិ កុព្ពតោ។|
  count |៥៣|
    block |យថាបិ បុប្ផរាសិម្ហា កយិរា មាលាគុណេ ពហូ|
    block |ឯវំ ជាតេន មច្ចេន កត្តព្ពំ កុសលំ ពហុំ។|
  count |៥៤|
    block |ន បុប្ផគន្ធោ បដិវាតមេតិ ន ចន្ទនំ តគរមល្លិកា|
    block |សតញ្ច គន្ធោ បដិវាតមេតិ សព្ពា ទិសា សប្បុរិសោ បវាយតិ។|
  count |៥៥|
    block |ចន្ទនំ តគរំ វាបិ ឧប្បលំ អថ វស្សិកី|
    block |ឯតេសំ គន្ធជាតានំ សីលគន្ធោ អនុត្តរោ។|
  count |៥៦|
    block |អប្បមត្តោ អយំ គន្ធោ យ្វាយំ តគរចន្ទនំ|
    block |យោ ច សីលវតំ គន្ធោ វាតិ ទេវេសុ ឧត្តមោ។|
  count |៥៧|
    block |តេសំ សម្បន្នសីលានំ អប្បមាទវិហារិនំ|
    block |សម្មទញ្ញា វិមុត្តានំ មារោ មគ្គំ ន វិន្ទតិ។|
  count |៥៨|
    block |យថា សង្ការឋានស្មិំ ឧជ្ឈិតស្មិំ មហាបថេ|
    block |បទុមំ តត្ថ ជាយេថ សុចិគន្ធំ មនោរមំ។|
  count |៥៩|
    block |ឯវំ សង្ការភូតេសុ អន្ធភូតេ បុថុជ្ជនេ|
    block |អតិរោចតិ បញ្ញាយ សម្មាសម្ពុទ្ធសាវកោ។|
  stand |បុប្ផវគ្គោ ចតុត្ថោ និដ្ឋិតោ។|
