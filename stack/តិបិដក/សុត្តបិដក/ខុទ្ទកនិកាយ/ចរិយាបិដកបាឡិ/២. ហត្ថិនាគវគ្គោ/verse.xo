block |២។ ហត្ថិនាគវគ្គោ|
  block |១។ មាតុបោសកចរិយា|
    count |១|
      block |យទា អហោសិំ បវនេ កុញ្ជរោ មាតុបោសកោ|
      block |ន តទា អត្ថិ មហិយា គុណេន មម សាទិសោ។|
    count |២|
      block |បវនេ ទិស្វា វនចរោ រញ្ញោ មំ បដិវេទយិ|
      block |តវានុច្ឆវោ មហារាជ គជោ វសតិ កាននេ។|
    count |៣|
      block |ន តស្ស បរិក្ខាយត្ថោ នបិ អាឡកកាសុយា|
      block |សហ គហិតេ សោណ្ឌាយ សយមេវ ឥធេហិតិ។|
    count |៤|
      block |តស្ស តំ វចនំ សុត្វា រាជាបិ តុដ្ឋមានសោ|
      block |បេសេសិ ហត្ថិទមកំ ឆេកាចរិយំ សុសិក្ខិតំ។|
    count |៥|
      block |គន្ត្វា សោ ហត្ថិទមកោ អទ្ទស បទុមស្សរេ|
      block |ភិសមុឡាលំ ឧទ្ធរន្តំ យាបនត្ថាយ មាតុយា។|
    count |៦|
      block |វិញ្ញាយ មេ សីលគុណំ លក្ខណំ ឧបធារយិ|
      block |ឯហិ បុត្តាតិ បត្វាន មម សោណ្ឌាយ អគ្គហិ។|
    count |៧|
      block |យំ មេ តទា បាកតិកំ សរីរានុគតំ ពលំ|
      block |អជ្ជ នាគសហស្សានំ ពលេន សមសាទិសំ។|
    count |៨|
      block |យទិហំ តេសំ បកុប្បេយ្យំ ឧបេតានំ គហណាយ មំ|
      block |បដិពលោ ភវេ តេសំ យាវ រជ្ជម្បិ មានុសំ។|
    count |៩|
      block |អបិ ចាហំ សីលរក្ខាយ សីលបារមិបូរិយា|
      block |ន ករោមិ ចិត្តេ អញ្ញថត្តំ បក្ខិបន្តំ មមាឡកេ។|
    count |១០|
      block |យទិ តេ មំ តត្ថ កោដ្ដេយ្យុំ ផរសូហិ តោមរេហិ ច|
      block |នេវ តេសំ បកុប្បេយ្យំ សីលខណ្ឌភយា មមាតិ។|
    stand |មាតុបោសកចរិយំ បឋមំ។|
  block |២។ ភូរិទត្តចរិយា|
    count |១១|
      block |បុនាបរំ យទា ហោមិ ភូរិទត្តោ មហិទ្ធិកោ|
      block |វិរូបក្ខេន មហារញ្ញា ទេវលោកមគញ្ឆហំ។|
    count |១២|
      block |តត្ថ បស្សិត្វាហំ ទេវេ ឯកន្តំ សុខសមប្បិតេ|
      block |តំ សគ្គគមនត្ថាយ សីលព្ពតំ សមាទិយិំ។|
    count |១៣|
      block |សរីរកិច្ចំ កត្វាន ភុត្វា យាបនមត្តកំ|
      block |ចតុរោ អង្គេ អធិដ្ឋាយ សេមិ វម្មិកមុទ្ធនិ។|
    count |១៤|
      block |ឆវិយា ចម្មេន មំសេន នហារុអដ្ឋិកេហិ វា|
      block |យស្ស ឯតេន ករណីយំ ទិន្នំយេវ ហរាតុ សោ។|
    count |១៥|
      block |សំសិតោ អកតញ្ញុនា អាលម្បាយនោ មមគ្គហិ|
      block |បេឡាយ បក្ខិបិត្វាន កីឡេតិ មំ តហិំ តហិំ។|
    count |១៦|
      block |បេឡាយ បក្ខិបន្តេបិ សម្មទ្ទន្តេបិ បាណិនា|
      block |អាលម្បាយនេ ន កុប្បាមិ សីលខណ្ឌភយា មម។|
    count |១៧|
      block |សកជីវិតបរិច្ចាគោ តិណតោ លហុកោ មម|
      block |សីលវីតិក្កមោ មយ្ហំ បថវីឧប្បតនំ វិយ។|
    count |១៨|
      block |និរន្តរំ ជាតិសតំ ចជេយ្យំ មម ជីវិតំ|
      block |នេវ សីលំ បភិន្ទេយ្យំ ចតុទ្ទីបាន ហេតុបិ។|
    count |១៩|
      block |អបិ ចាហំ សីលរក្ខាយ សីលបារមិបូរិយា|
      block |ន ករោមិ ចិត្តេ អញ្ញថត្តំ បក្ខិបន្តម្បិ បេឡកេតិ។|
    stand |ភូរិទត្តចរិយំ ទុតិយំ។|
  block |៣។ ចម្បេយ្យនាគចរិយា|
    count |២០|
      block |បុនាបរំ យទា ហោមិ ចម្បេយ្យកោ មហិទ្ធិកោ|
      block |តទាបិ ធម្មិកោ អាសិំ សីលព្ពតសមប្បិតោ។|
    count |២១|
      block |តទាបិ មំ ធម្មចារិំ ឧបវុត្ថំ ឧបោសថំ|
      block |អហិតុណ្ឌិកោ គហេត្វាន រាជទ្វារម្ហិ កីឡតិ។|
    count |២២|
      block |យំ យំ សោ វណ្ណំ ចិន្តយិ នីលំវ បីតលោហិតំ|
      block |តស្ស ចិត្តានុវត្តន្តោ ហោមិ ចិន្តិតសន្និភោ។|
    count |២៣|
      block |ថលំ ករេយ្យមុទកំ ឧទកម្បិ ថលំ ករេ|
      block |យទិហំ តស្ស បកុប្បេយ្យំ ខណេន ឆារិកំ ករេ។|
    count |២៤|
      block |យទិ ចិត្តវសី ហេស្សំ បរិហាយិស្សាមិ សីលតោ|
      block |សីលេន បរិហីនស្ស ឧត្តមត្ថោ ន សិជ្ឈតិ។|
    count |២៥|
      block |កាមំ ភិជ្ជតុយំ កាយោ ឥធេវ វិកិរីយតុ|
      block |នេវ សីលំ បភិន្ទេយ្យំ វិកិរន្តេ ភុសំ វិយាតិ។|
    stand |ចម្បេយ្យនាគចរិយំ តតិយំ។|
  block |៤។ ចូឡពោធិចរិយា|
    count |២៦|
      block |បុនាបរំ យទា ហោមិ ចូឡពោធិ សុសីលវា|
      block |ភវំ ទិស្វាន ភយតោ នេក្ខម្មំ អភិនិក្ខមិំ។|
    count |២៧|
      block |យា មេ ទុតិយិកា អាសិ ព្រាហ្មណី កនកសន្និភា|
      block |សាបិ វដ្ដេ អនបេក្ខា នេក្ខម្មំ អភិនិក្ខមិ។|
    count |២៨|
      block |និរាលយា ឆិន្នពន្ធូ អនបេក្ខា កុលេ គណេ|
      block |ចរន្តា គាមនិគមំ ពារាណសិមុបាគមុំ។|
    count |២៩|
      block |តត្ថ វសាម និបកា អសំសដ្ឋា កុលេ គណេ|
      block |និរាកុលេ អប្បសទ្ទេ រាជុយ្យានេ វសាមុភោ។|
    count |៣០|
      block |ឧយ្យានទស្សនំ គន្ត្វា រាជា អទ្ទស ព្រាហ្មណិំ|
      block |ឧបគម្ម មមំ បុច្ឆិ តុយ្ហេសា កា កស្ស ភរិយា។|
    count |៣១|
      block |ឯវំ វុត្តេ អហំ តស្ស ឥទំ វចនមព្រវិំ|
      block |ន មយ្ហំ ភរិយា ឯសា សហធម្មា ឯកសាសនី។|
    count |៣២|
      block |តិស្សា សារត្តគធិតោ គាហាបេត្វាន ចេដកេ|
      block |និប្បីឡយន្តោ ពលសា អន្តេបុរំ បវេសយិ។|
    count |៣៣|
      block |ឱទបត្តកិយា មយ្ហំ សហជា ឯកសាសនី|
      block |អាកឌ្ឍិត្វា នយន្តិយា កោបោ មេ ឧបបជ្ជថ។|
    count |៣៤|
      block |សហ កោបេ សមុប្បន្នេ សីលព្ពតមនុស្សរិំ|
      block |តត្ថេវ កោបំ និគ្គណ្ហិំ នាទាសិំ វឌ្ឍិតូបរិ។|
    count |៣៥|
      block |យទិ នំ ព្រាហ្មណិំ កោចិ កោដ្ដេយ្យ តិណ្ហសត្តិយា|
      block |នេវ សីលំ បភិន្ទេយ្យំ ពោធិយាយេវ ការណា។|
    count |៣៦|
      block |ន មេសា ព្រាហ្មណី ទេស្សា នបិ មេ ពលំ ន វិជ្ជតិ|
      block |សព្ពញ្ញុតំ បិយំ មយ្ហំ តស្មា សីលានុរក្ខិសន្តិ។|
    stand |ចូឡពោធិចរិយំ ចតុត្ថំ។|
  block |៥។ មហិំសរាជចរិយា|
    count |៣៧|
      block |បុនាបរំ យទា ហោមិ មហិំសោ បវនចារកោ|
      block |បវឌ្ឍកាយោ ពលវា មហន្តោ ភីមទស្សនោ។|
    count |៣៨|
      block |បព្ភារេ គិរិទុគ្គេ ច រុក្ខមូលេ ទកាសយេ|
      block |ហោតេត្ថ ឋានំ មហិំសានំ កោចិ កោចិ តហិំ តហិំ។|
    count |៣៩|
      block |វិចរន្តោ ព្រហារញ្ញេ ឋានំ អទ្ទស ភទ្ទកំ|
      block |តំ ឋានំ ឧបគន្ត្វាន តិដ្ឋាមិ ច សយាមិ ច។|
    count |៤០|
      block |អថេត្ថ កបិមាគន្ត្វា បាបោ អនរិយោ លហុ|
      block |ខន្ធេ នលាដេ ភមុកេ មុត្តេតិ ឱហនេតិតំ។|
    count |៤១|
      block |សកិម្បិ ទិវសំ ទុតិយំ តតិយំ ចតុត្ថម្បិ ច|
      block |ទូសេតិ មំ សព្ពកាលំ តេន ហោមិ ឧបទ្ទុតោ។|
    count |៤២|
      block |មមំ ឧបទ្ទុតំ ទិស្វា យក្ខោ មំ ឥទមព្រវិ|
      block |នាសេហេតំ ឆវំ បាបំ សិង្គេហិ ច ខុរេហិ ច។|
    count |៤៣|
      block |ឯវំ វុត្តេ តទា យក្ខេ អហំ តំ ឥទមព្រវិំ|
      block |កិំ ត្វំ មក្ខេសិ កុណបេន បាបេន អនរិយេន មំ។|
    count |៤៤|
      block |យទិហំ តស្ស បកុប្បេយ្យំ តតោ ហីនតរោ ភវេ|
      block |សីលញ្ច មេ បភិជ្ជេយ្យ វិញ្ញូ ច គរហេយ្យុ មំ។|
    count |៤៥|
      block |ហីឡិតា ជីវិតា វាបិ បរិសុទ្ធេន មតំ វរំ|
      block |ក្យាហំ ជីវិតហេតូបិ កាហាមិំ បរហេឋនំ។|
    count |៤៦|
      block |មមេវាយំ មញ្ញមានោ អញ្ញេបេវំ ករិស្សតិ|
      block |តេវ តស្ស វធិស្សន្តិ សា មេ មុត្តិ ភវិស្សតិ។|
    count |៤៧|
      block |ហីនមជ្ឈិមឧក្កដ្ឋេ សហន្តោ អវមានិតំ|
      block |ឯវំ លភតិ សប្បញ្ញោ មនសា យថា បត្ថិតន្តិ។|
    stand |មហិំសរាជចរិយំ បញ្ចមំ។|
  block |៦។ រុរុរាជចរិយា|
    count |៤៨|
      block |បុនាបរំ យទា ហោមិ សុតត្តកនកសន្និភោ|
      block |មិគរាជា រុរុនាម បរមសីលសមាហិតោ។|
    count |៤៩|
      block |រម្មេ បទេសេ រមណីយេ វិវិត្តេ អមនុស្សកេ|
      block |តត្ថ វាសំ ឧបគញ្ឆិំ គង្គាកូលេ មនោរមេ។|
    count |៥០|
      block |អថ ឧបរិ គង្គាយ ធនិកេហិ បរិបីឡិតោ|
      block |បុរិសោ គង្គាយ បបតិ ជីវាមិ វា មរាមិ វា។|
    count |៥១|
      block |រត្តិន្ទិវំ សោ គង្គាយ វុយ្ហមានោ មហោទកេ|
      block |រវន្តោ ករុណំ រវំ មជ្ឈេ គង្គាយ គច្ឆតិ។|
    count |៥២|
      block |តស្សាហំ សទ្ទំ សុត្វាន ករុណំ បរិទេវតោ|
      block |គង្គាយ តីរេ ឋត្វាន អបុច្ឆិំ កោសិ ត្វំ នរោ។|
    count |៥៣|
      block |សោ មេ បុដ្ឋោ ច ព្យាកាសិ អត្តនោ ករណំ តទា|
      block |ធនិកេហិ ភីតោ តសិតោ បក្ខន្ទោហំ មហានទិំ។|
    count |៥៤|
      block |តស្ស កត្វាន ការុញ្ញំ ចជិត្វា មម ជីវិតំ|
      block |បវិសិត្វា នីហរិំ តស្ស អន្ធការម្ហិ រត្តិយា។|
    count |៥៥|
      block |អស្សត្ថកាលមញ្ញាយ តស្សាហំ ឥទមព្រវិំ|
      block |ឯកំ តំ វរំ យាចាមិ មា មំ កស្សចិ បាវទ។|
    count |៥៦|
      block |នគរំ គន្ត្វាន អាចិក្ខិ បុច្ឆិតោ ធនហេតុកោ|
      block |រាជានំ សោ គហេត្វាន ឧបគញ្ឆិ មមន្តិកំ។|
    count |៥៧|
      block |យាវតា ករណំ សព្ពំ រញ្ញោ អារោចិតំ មយា|
      block |រាជា សុត្វាន វចនំ ឧសុំ តស្ស បកប្បយិ|
      block |ឥធេវ ឃាតយិស្សាមិ មិត្តទុព្ភិំ អនារិយំ។|
    count |៥៨|
      block |តមហំ អនុរក្ខន្តោ និម្មិនិំ មម អត្តនា|
      block |តិដ្ឋតេសោ មហារាជ កាមការោ ភវាមិ តេ។|
    count |៥៩|
      block |អនុរក្ខិំ មម សីលំ នារក្ខិំ មម ជីវិតំ|
      block |សីលវា ហិ តទា អាសិំ ពោធិយាយេវ ការណាតិ។|
    stand |រុរុរាជចរិយំ ឆដ្ឋំ។|
  block |៧។ មាតង្គចរិយា|
    count |៦០|
      block |បុនាបរំ យទា ហោមិ ជដិលោ ឧគ្គតាបនោ|
      block |មាតង្គោ នាម នាមេន សីលវា សុសមាហិតោ។|
    count |៦១|
      block |អហញ្ច ព្រាហ្មណោ ឯកោ គង្គាកូលេ វសាមុភោ|
      block |អហំ វសាមិ ឧបរិ ហេដ្ឋា វសតិ ព្រាហ្មណោ។|
    count |៦២|
      block |វិចរន្តោ អនុកូលម្ហិ ឧទ្ធំ មេ អស្សមទ្ទស|
      block |តត្ថ មំ បរិភាសេត្វា អភិសបិ មុទ្ធផាលនំ។|
    count |៦៣|
      block |យទិហំ តស្ស បកុប្បេយ្យំ យទិ សីលំ ន គោបយេ|
      block |ឱលោកេត្វានហំ តស្ស ករេយ្យំ ឆារិកំ វិយ។|
    count |៦៤|
      block |យំ សោ តទា មំ អភិសបិ កុបិតោ ទុដ្ឋមានសោ|
      block |តស្សេវ មត្ថកេ និបតិ យោគេន តំ បមោចយិំ។|
    count |៦៥|
      block |អនុរក្ខិំ មម សីលំ នារក្ខិំ មម ជីវិតំ|
      block |សីលវា ហិ តទា អាសិំ ពោធិយាយេវ ការណាតិ។|
    stand |មាតង្គចរិយំ សត្តមំ។|
  block |៨។ ធម្មទេវបុត្តចរិយា|
    count |៦៦|
      block |បុនាបរំ យទា ហោមិ មហាបក្ខោ មហិទ្ធិកោ|
      block |ធម្មោ នាម មហាយក្ខោ សព្ពលោកានុកម្បកោ។|
    count |៦៧|
      block |ទសកុសលកម្មបថេ សមាទបេន្តោ មហាជនំ|
      block |ចរាមិ គាមនិគមំ សមិត្តោ សបរិជ្ជនោ។|
    count |៦៨|
      block |បាបោ កទរិយោ យក្ខោ ទីបេន្តោ ទស បាបកេ|
      block |សោបេត្ថ មហិយា ចរតិ សមិត្តោ សបរិជ្ជនោ។|
    count |៦៩|
      block |ធម្មវាទី អធម្មោ ច ឧភោ បច្ចនិកា មយំ|
      block |ធុរេ ធុរំ ឃដ្ដយន្តា សមិម្ហា បដិបថេ ឧភោ។|
    count |៧០|
      block |កលហោ វត្តតី ភេស្មា កល្យាណបាបកស្ស ច|
      block |មគ្គា ឱក្កមនត្ថាយ មហាយុទ្ធោ ឧបដ្ឋិតោ។|
    count |៧១|
      block |យទិហំ តស្ស កុប្បេយ្យំ យទិ ភិន្ទេ តបោគុណំ|
      block |សហបរិជនំ តស្ស រជភូតំ ករេយ្យហំ។|
    count |៧២|
      block |អបិចាហំ សីលរក្ខាយ និព្ពាបេត្វាន មានសំ|
      block |សហ ជនេនោក្កមិត្វា បថំ បាបស្ស ទាសហំ។|
    count |៧៣|
      block |សហ បថតោ ឱក្កន្តេ កត្វា ចិត្តស្ស និព្ពុតិំ|
      block |វិវរំ អទាសិ បថវី បាបយក្ខស្ស តាវទេតិ។|
    stand |ធម្មទេវបុត្តចរិយំ អដ្ឋមំ។|
  block |៩។ អលីនសត្តុចរិយា|
    count |៧៤|
      block |បញ្ចាលរដ្ឋេ នគរវរេ កបិលាយំ បុរុត្តមេ|
      block |រាជា ជយទ្ទិសោ នាម សីលគុណមុបាគតោ។|
    count |៧៥|
      block |តស្ស រញ្ញោ អហំ បុត្តោ សុតធម្មោ សុសីលវា|
      block |អលីនសត្តោ គុណវា អនុរក្ខបរិជនោ សទា។|
    count |៧៦|
      block |បិតា មេ មិគវំ គន្ត្វា បោរិសាទំ ឧបាគមិ|
      block |សោ មេ បិតុមគ្គហេសិ ភក្ខោសិ មម មា ចលិ។|
    count |៧៧|
      block |តស្ស តំ វចនំ សុត្វា ភីតោ តសិតវេធិតោ|
      block |ឩរុក្ខម្ភោ អហុ តស្ស ទិស្វាន បោរិសាទកំ។|
    count |៧៨|
      block |មិគវំ គហេត្វា មុញ្ចស្សុ កត្វា អាគមនំ បុន|
      block |ព្រាហ្មណស្ស ធនំ ទត្វា បិតា អាមន្តយី មមំ។|
    count |៧៩|
      block |រជ្ជំ បុត្ត បដិបជ្ជ មា បមជ្ជិ បុរំ ឥទំ|
      block |កតំ មេ បោរិសាទេន មម អាគមនំ បុន។|
    count |៨០|
      block |មាតាបិតូ ច វន្ទិត្វា និម្មិនិត្វាន អត្តនា|
      block |និក្ខិបិត្វា ធនុំ ខគ្គំ បោរិសាទំ ឧបាគមិំ។|
    count |៨១|
      block |សសត្ថហត្ថូបគតំ កទាចិ សោ តសិស្សតិ|
      block |តេន ភិជ្ជិស្សតិ សីលំ បរិត្តាសំ កតេ មយិ។|
    count |៨២|
      block |សីលខណ្ឌភយា មយ្ហំ តស្ស ទេស្សំ ន ព្យាហរិំ|
      block |មេត្តចិត្តោ ហិតវាទី ឥទំ វចនមព្រវិំ។|
    count |៨៣|
      block |ឧជ្ជាលេហិ មហាអគ្គិំ បបតិស្សាមិ រុក្ខតោ|
      block |ត្វំ បក្កកាលមញ្ញាយ ភក្ខយ មំ បិតាមហ។|
    count |៨៤|
      block |ឥតិ សីលវតំ ហេតុ នារក្ខិំ មម ជីវិតំ|
      block |បព្ពាជេសិំ ចហំ តស្ស សទា បាណាតិបាតិកន្តិ។|
    stand |អលីនសត្តុចរិយំ នវមំ។|
  block |១០។ សង្ខបាលចរិយា|
    count |៨៥|
      block |បុនាបរំ យទា ហោមិ សង្ខបាលោ មហិទ្ធិកោ|
      block |ទាឋាវុធោ ឃោរវិសោ ទ្វិជិវ្ហោ ឧរគាធិភូ។|
    count |៨៦|
      block |ចតុប្បថេ មហាមគ្គេ នានាជនសមាកុលេ|
      block |ចតុរោ អង្គេ អធិដ្ឋាយ តត្ថ វាសមកប្បយិំ។|
    count |៨៧|
      block |ឆវិយា ចម្មេន មំសេន នហារុអដ្ឋិកេហិ វា|
      block |យស្ស ឯតេន ករណីយំ ទិន្នំយេវ ហរាតុ សោ។|
    count |៨៨|
      block |អទ្ទសំសុ ភោជបុត្តា ខរា លុទ្ទា អការុណា|
      block |ឧបគញ្ឆុំ មមំ តត្ថ ទណ្ឌមុគ្គរបាណិនោ។|
    count |៨៩|
      block |នាសាយ វិនិវិជ្ឈិត្វា នង្គុដ្ឋេ បិដ្ឋិកណ្ដកេ|
      block |កាជេ អារោបយិត្វាន ភោជបុត្តា ហរិំសុ មំ។|
    count |៩០|
      block |សសាគរន្តំ បថវិំ សកាននំ សបព្ពតំ|
      block |ឥច្ឆមានោ ចហំ តត្ថ នាសាវាតេន ឈាបយេ។|
    count |៩១|
      block |សូលេហិ វិនិវិជ្ឈន្តេ កោដ្ដយន្តេបិ សត្តិភិ|
      block |ភោជបុត្តេ ន កុប្បាមិ ឯសា មេ សីលបារមីតិ។|
      block |ហត្ថិនាគោ ភូរិទត្តោ ចម្បេយ្យោ ពោធិ មហិំសោ|
      block |រុរុ មាតង្គោ ធម្មោ ច អត្រជោ ច ជយទ្ទិសោ។|
      block |ឯតេ នវ សីលពលា បរិក្ខារា បទេសិកា|
      block |ជីវិតំ បរិរក្ខិត្វា សីលានិ អនុរក្ខិសំ។|
      block |សង្ខបាលស្ស មេ សតោ សព្ពកាលម្បិ ជីវិតំ|
      block |យស្ស កស្សចិ និយ្យត្តំ តស្មា សា សីលបារមីតិ។|
    stand |សង្ខបាលចរិយំ ទសមំ។|
    stand |ហត្ថិនាគវគ្គោ ទុតិយោ។|
    block |តស្សុទ្ទានំ|
    stand |សីលបារមិនិទ្ទេសោ និដ្ឋិតោ។|
