block |៣។ យុធញ្ជយវគ្គោ|
  block |១។ យុធញ្ជយចរិយា|
    count |១|
      block |យទាហំ អមិតយសោ រាជបុត្តោ យុធញ្ជយោ|
      block |ឧស្សាវពិន្ទុំ សូរិយាតបេ បតិតំ ទិស្វាន សំវិជិំ។|
    count |២|
      block |តញ្ញេវាធិបតិំ កត្វា សំវេគមនុព្រូហយិំ|
      block |មាតាបិតូ ច វន្ទិត្វា បព្ពជ្ជមនុយាចហំ។|
    count |៣|
      block |យាចន្តិ មំ បញ្ជលិកា សនេគមា សរដ្ឋកា|
      block |អជ្ជេវ បុត្ត បដិបជ្ជ ឥទ្ធំ ផីតំ មហាមហិំ។|
    count |៤|
      block |សរាជកេ សហោរោធេ សនេគមេ សរដ្ឋកេ|
      block |ករុណំ បរិទេវន្តេ អនបេក្ខោវ បរិច្ចជិំ។|
    count |៥|
      block |កេវលំ បថវិំ រជ្ជំ ញាតិបរិជនំ យសំ|
      block |ចជមានោ ន ចិន្តេសិំ ពោធិយាយេវ ការណា។|
    count |៦|
      block |មាតាបិតា ន មេ ទេស្សា នបិ មេ ទេស្សំ មហាយសំ|
      block |សព្ពញ្ញុតំ បិយំ មយ្ហំ តស្មា រជ្ជំ បរិច្ចជិន្តិ។|
    stand |យុធញ្ជយចរិយំ បឋមំ។|
  block |២។ សោមនស្សចរិយា|
    count |៧|
      block |បុនាបរំ យទា ហោមិ ឥន្ទបត្ថេ បុរុត្តមេ|
      block |កាមិតោ ទយិតោ បុត្តោ សោមនស្សោតិ វិស្សុតោ។|
    count |៨|
      block |សីលវា គុណសម្បន្នោ កល្យាណបដិភានវា|
      block |វុឌ្ឍាបចាយី ហិរីមា សង្គហេសុ ច កោវិទោ។|
    count |៩|
      block |តស្ស រញ្ញោ បតិករោ អហោសិ កុហកតាបសោ|
      block |អារាមំ មាលាវច្ឆញ្ច រោបយិត្វាន ជីវតិ។|
    count |១០|
      block |តមហំ ទិស្វាន កុហកំ ថុសរាសិំវ អតណ្ឌុលំ|
      block |ទុមំវ អន្តោ សុសិរំ កទលិំវ អសារកំ។|
    count |១១|
      block |នត្ថិមស្ស សតំ ធម្មោ សាមញ្ញាបគតោ អយំ|
      block |ហិរីសុក្កធម្មជហិតោ ជីវិតវុត្តិការណា។|
    count |១២|
      block |កុបិតោ អហុ បច្ចន្តោ អដវីហិ បរន្តិហិ|
      block |តំ និសេធេតុំ គច្ឆន្តោ អនុសាសិ បិតា មមំ។|
    count |១៣|
      block |មា បមជ្ជិ តុវំ តាត ជដិលំ ឧគ្គតាបនំ|
      block |យទិច្ឆកំ បវត្តេហិ សព្ពកាមទទោ ហិ សោ។|
    count |១៤|
      block |តមហំ គន្ត្វានុបដ្ឋានំ ឥទំ វចនមព្រវិំ|
      block |កច្ចិ តេ គហបតិ កុសលំ កិំ វា តេ អាហរីយតុ។|
    count |១៥|
      block |តេន សោ កុបិតោ អាសិ កុហកោ មាននិស្សិតោ|
      block |ឃាតាបេមិ តុវំ អជ្ជ រដ្ឋា បព្ពាជយាមិ វា។|
    count |១៦|
      block |និសេធយិត្វា បច្ចន្តំ រាជា កុហកមព្រវិ|
      block |កច្ចិ តេ ភន្តេ ខមនីយំ សម្មានោ តេ បវត្តិតោ។|
    count |១៧|
      block |តស្ស អាចិក្ខតី បាបោ កុមារោ យថា នាសិយោ|
      block |តស្ស តំ វចនំ សុត្វា អាណាបេសិ មហីបតិ។|
    count |១៨|
      block |សីសំ តត្ថេវ ឆិន្ទិត្វា កត្វាន ចតុខណ្ឌិកំ|
      block |រថិយា រថិយំ ទស្សេថ សា គតិ ជដិលហីឡិតា។|
    count |១៩|
      block |តត្ថ ការណិកា គន្ត្វា ចណ្ឌា លុទ្ទា អការុណា|
      block |មាតុអង្កេ និសិន្នស្ស អាកឌ្ឍិត្វា នយន្តិ មំ។|
    count |២០|
      block |តេសាហំ ឯវមវចំ ពន្ធតំ គាឡ្ហពន្ធនំ|
      block |រញ្ញោ ទស្សេថ មំ ខិប្បំ រាជកិរិយានិ អត្ថិ មេ។|
    count |២១|
      block |តេ មំ រញ្ញោ ទស្សយិំសុ បាបស្ស បាបសេវិនោ|
      block |ទិស្វាន តំ សញ្ញាបេសិំ មមញ្ច វសមានយិំ។|
    count |២២|
      block |សោ មំ តត្ថ ខមាបេសិ មហារជ្ជមទាសិ មេ|
      block |សោហំ តមំ ទាលយិត្វា បព្ពជិំ អនគារិយំ។|
    count |២៣|
      block |ន មេ ទេស្សំ មហារជ្ជំ កាមភោគោ ន ទេស្សិយោ|
      block |សព្ពញ្ញុតំ បិយំ មយ្ហំ តស្មា រជ្ជំ បរិច្ចជិន្តិ។|
    stand |សោមនស្សចរិយំ ទុតិយំ។|
  block |៣។ អយោឃរចរិយា|
    count |២៤|
      block |បុនាបរំ យទា ហោមិ កាសិរាជស្ស អត្រជោ|
      block |អយោឃរម្ហិ សំវឌ្ឍោ នាមេនាសិ អយោឃរោ។|
    count |២៥|
      block |ទុក្ខេន ជីវិតោ លទ្ធោ សំបីឡេ បតិបោសិតោ|
      block |អជ្ជេវ បុត្ត បដិបជ្ជ កេវលំ វសុធំ ឥមំ។|
    count |២៦|
      block |សរដ្ឋកំ សនិគមំ សជនំ វន្ទិត្វ ខត្តិយំ|
      block |អញ្ជលិំ បគ្គហេត្វាន ឥទំ វចនមព្រវិំ។|
    count |២៧|
      block |យេ កេចិ មហិយា សត្តា ហីនមុក្កដ្ឋមជ្ឈិមា|
      block |និរារក្ខា សកេ គេហេ វឌ្ឍន្តិ សកញាតិភិ។|
    count |២៨|
      block |ឥទំ លោកេ ឧត្តរិយំ សំបីឡេ មម បោសនំ|
      block |អយោឃរម្ហិ សំវឌ្ឍោ អប្បភេ ចន្ទសូរិយេ។|
    count |២៩|
      block |បូតិកុណបសម្បុណ្ណា មុច្ចិត្វា មាតុ កុច្ឆិតោ|
      block |តតោ ឃោរតរេ ទុក្ខេ បុន បក្ខិត្តយោឃរេ។|
    count |៣០|
      block |យទិហំ តាទិសំ បត្វា ទុក្ខំ បរមទារុណំ|
      block |រជ្ជេសុ យទិ រជ្ជាមិ បាបានំ ឧត្តមោ សិយំ។|
    count |៣១|
      block |ឧក្កណ្ឋិតោម្ហិ កាយេន រជ្ជេនម្ហិ អនត្ថិកោ|
      block |និព្ពុតិំ បរិយេសិស្សំ យត្ថ មំ មច្ចុ ន មទ្ទិយេ។|
    count |៣២|
      block |ឯវាហំ ចិន្តយិត្វាន វិរវន្តេ មហាជនេ|
      block |នាគោវ ពន្ធនំ ឆេត្វា បាវិសិំ កាននំ វនំ។|
    count |៣៣|
      block |មាតាបិតា ន មេ ទេស្សា នបិ មេ ទេស្សំ មហាយសំ|
      block |សព្ពញ្ញុតំ បិយំ មយ្ហំ តស្មា រជ្ជំ បរិច្ចជិន្តិ។|
    stand |អយោឃរចរិយំ តតិយំ។|
  block |៤។ ភិសចរិយា|
    count |៣៤|
      block |បុនាបរំ យទា ហោមិ កាសីនំ បុរវរុត្តមេ|
      block |ភគិនី ច ភាតរោ សត្ត និព្ពត្តា សោត្ថិយេ កុលេ។|
    count |៣៥|
      block |ឯតេសំ បុព្ពជោ អាសិំ ហិរីសុក្កមុបាគតោ|
      block |ភវំ ទិស្វាន ភយតោ នេក្ខម្មាភិរតោ អហំ។|
    count |៣៦|
      block |មាតាបិតូហិ បហិតា សហាយា ឯកមានសា|
      block |កាមេហិ មំ និមន្តេន្តិ កុលវំសំ ធរេហិតិ។|
    count |៣៧|
      block |យំ តេសំ វចនំ វុត្តំ គិហីធម្មេ សុខាវហំ|
      block |តំ មេ អហោសិ កឋិនំ តត្ត ផាលសមំ វិយ។|
    count |៣៨|
      block |តេ មំ តទា ឧក្ខិបន្តំ បុច្ឆិំសុ បត្ថិតំ មម|
      block |កិំ ត្វំ បត្ថយសេ សម្ម យទិ កាមេ ន ភុញ្ជសិ។|
    count |៣៩|
      block |តេសាហំ ឯវមវចំ អត្ថកាមោ ហិតេសិនំ|
      block |នាហំ បត្ថេមិ គិហីភាវំ នេក្ខម្មាភិរតោ អហំ។|
    count |៤០|
      block |តេ មយ្ហំ វចនំ សុត្វា បិតុមាតុ ច សាវយុំ|
      block |មាតាបិតា ឯវមាហុ សព្ពេវ បព្ពជាម ភោ។|
    count |៤១|
      block |ឧភោ មាតាបិតា មយ្ហំ ភគិនី ច សត្ត ភាតរោ|
      block |អមិតធនំ ឆឌ្ឌយិត្វា បាវិសិម្ហា មហាវនន្តិ។|
    stand |ភិសចរិយំ ចតុត្ថំ។|
  block |៥។ សោណបណ្ឌិតចរិយា|
    count |៤២|
      block |បុនាបរំ យទា ហោមិ នគរេ ព្រហ្មវឌ្ឍនេ|
      block |តត្ថ កុលវរេ សេដ្ឋេ មហាសាលេ អជាយហំ។|
    count |៤៣|
      block |តទាបិ លោកំ ទិស្វាន អន្ធីភូតំ តមោត្ថដំ|
      block |ចិត្តំ ភវតោ បតិកុដតិ តុត្តវេគហតំ វិយ។|
    count |៤៤|
      block |ទិស្វាន វិវិធំ បាបំ ឯវំ ចិន្តេសហំ តទា|
      block |កទាហំ គេហា និក្ខម្ម បវិសិស្សាមិ កាននំ។|
    count |៤៥|
      block |តទាបិ មំ និមន្តេសុំ កាមភោគេហិ ញាតយោ|
      block |តេសម្បិ ឆន្ទមាចិក្ខិំ មា និមន្តេថ តេហិ មំ។|
    count |៤៦|
      block |យោ មេ កនិដ្ឋកោ ភាតា នន្ទោ នាមាសិ បណ្ឌិតោ|
      block |សោបិ មំ អនុសិក្ខន្តោ បព្ពជ្ជំ សមរោចយិ។|
    count |៤៧|
      block |អហំ សោណោ ច នន្ទោ ច ឧភោ មាតាបិតា មម|
      block |តទាបិ ភោគេ ឆឌ្ឌេត្វា បាវិសិម្ហា មហាវនន្តិ។|
    stand |សោណបណ្ឌិតចរិយំ បញ្ចមំ។|
  block |៦។ តេមិយចរិយា|
    count |៤៨|
      block |បុនាបរំ យទា ហោមិ កាសិរាជស្ស អត្រជោ|
      block |មូគបក្ខោតិ នាមេន តេមិយោតិ វទន្តិ មំ។|
    count |៤៩|
      block |សោឡសិត្ថិសហស្សានំ ន វិជ្ជតិ បុមោ តទា|
      block |អហោរត្តានំ អច្ចយេន និព្ពត្តោ អហមេកកោ។|
    count |៥០|
      block |កិច្ឆា លទ្ធំ បិយំ បុត្តំ អភិជាតំ ជុតិន្ធរំ|
      block |សេតច្ឆត្តំ ធារយិត្វាន សយនេ បោសេតិ មំ បិតា។|
    count |៥១|
      block |និទ្ទាយមានោ សយនវរេ បពុជ្ឈិត្វានហំ តទា|
      block |អទ្ទសំ បណ្ឌរំ ឆត្តំ យេនាហំ និរយំ គតោ។|
    count |៥២|
      block |សហ ទិដ្ឋស្ស មេ ឆត្តំ តាសោ ឧប្បជ្ជិ ភេរវោ|
      block |វិនិច្ឆយំ សមាបន្នោ កថាហំ ឥមំ មុញ្ចិស្សំ។|
    count |៥៣|
      block |បុព្ពសាលោហិតា មយ្ហំ ទេវតា អត្ថកាមិនី|
      block |សា មំ ទិស្វាន ទុក្ខិតំ តីសុ ឋានេសុ យោជយិ។|
    count |៥៤|
      block |មា បណ្ឌិច្ចយំ វិភាវយ ពាលមតោ ភវ សព្ពបាណិនំ|
      block |សព្ពោ តំ ជនោ ឱចិនាយតុ ឯវំ តវ អត្ថោ ភវិស្សតិ។|
    count |៥៥|
      block |ឯវំ វុត្តាយហំ តស្សា ឥទំ វចនមព្រវិំ|
      block |ករោមិ តេ តំ វចនំ យំ ត្វំ ភណសិ ទេវតេ|
      block |អត្ថកាមាសិ មេ អម្ម ហិតកាមាសិ ទេវតេ។|
    count |៥៦|
      block |តស្សាហំ វចនំ សុត្វា សាគរេវ ថលំ លភិំ|
      block |ហដ្ឋោ សំវិគ្គមានសោ តយោ អង្គេ អធិដ្ឋហិំ។|
    count |៥៧|
      block |មូគោ អហោសិំ ពធិរោ បក្ខោ គតិវិវជ្ជិតោ|
      block |ឯតេ អង្គេ អធិដ្ឋាយ វស្សានិ សោឡសំ វសិំ។|
    count |៥៨|
      block |តតោ មេ ហត្ថបាទេ ច ជិវ្ហំ សោតញ្ច មទ្ទិយ|
      block |អនូនតំ មេ បស្សិត្វា កាឡកណ្ណីតិ និន្ទិសុំ។|
    count |៥៩|
      block |តតោ ជានបទា សព្ពេ សេនាបតិបុរោហិតា|
      block |សព្ពេ ឯកមនា ហុត្វា ឆឌ្ឌនំ អនុមោទិសុំ។|
    count |៦០|
      block |សោហំ តេសំ មតិំ សុត្វា ហដ្ឋោ សំវិគ្គមានសោ|
      block |យស្សត្ថាយ តបោចិណ្ណោ សោ មេ អត្ថោ សមិជ្ឈថ។|
    count |៦១|
      block |ន្ហាបេត្វា អនុលិម្បិត្វា វេឋេត្វា រាជវេឋនំ|
      block |ឆត្តេន អភិសិញ្ចិត្វា ការេសុំ បុរំ បទក្ខិណំ។|
    count |៦២|
      block |សត្តាហំ ធារយិត្វាន ឧគ្គតេ រវិមណ្ឌលេ|
      block |រថេន មំ នីហរិត្វា សារថី វនមុបាគមិ។|
    count |៦៣|
      block |ឯកោកាសេ រថំ កត្វា សជ្ជស្សំ ហត្ថមុច្ចិតោ|
      block |សារថី ខណតី កាសុំ និខាតុំ បថវិយា មមំ។|
    count |៦៤|
      block |អធិដ្ឋិតមធិដ្ឋានំ តជ្ជេន្តោ វិវិធការណា|
      block |ន ភិន្ទិំ តមធិដ្ឋានំ ពោធិយាយេវ ការណា។|
    count |៦៥|
      block |មាតាបិតា ន មេ ទេស្សា អត្តា មេ ន ច ទេស្សិយោ|
      block |សព្ពញ្ញុតំ បិយំ មយ្ហំ តស្មា វតមធិដ្ឋហិំ។|
    count |៦៦|
      block |ឯតេ អង្គេ អធិដ្ឋាយ វស្សានិ សោឡសំ វសិំ|
      block |អធិដ្ឋានេន មេ សមោ នត្ថិ ឯសា មេ អធិដ្ឋានបារមីតិ។|
    stand |តេមិយចរិយំ ឆដ្ឋំ។|
  block |៧។ កបិរាជចរិយា|
    count |៦៧|
      block |យទា អហំ កបិ អាសិំ នទីកូលេ ទរីសយេ|
      block |បីឡិតោ សុសុមារេន គមនំ ន លភាមហំ។|
    count |៦៨|
      block |យម្ហោកាសេ អហំ ឋត្វា ឱរា បារំ បតាមហំ|
      block |តត្ថច្ឆិ សត្តុ វធកោ កុម្ភីលោ លុទ្ទទស្សនោ។|
    count |៦៩|
      block |សោ មំ អសំសិ ឯហីតិ អហំបេមីតិ តំ វតិំ|
      block |តស្ស មត្ថកមក្កម្ម បរកូលេ បតិដ្ឋហិំ។|
    count |៧០|
      block |ន តស្ស អលិកំ ភណិតំ យថា វាចំ អកាសហំ|
      block |សច្ចេន មេ សមោ នត្ថិ ឯសា មេ សច្ចបារមីតិ។|
    stand |កបិរាជចរិយំ សត្តមំ។|
  block |៨។ សច្ចតាបសចរិយា|
    count |៧១|
      block |បុនាបរំ យទា ហោមិ តាបសោ សច្ចសវ្ហយោ|
      block |សច្ចេន លោកំ បាលេសិំ សមគ្គំ ជនមកាសហន្តិ។|
    stand |សច្ចតាបសចរិយំ អដ្ឋមំ។|
  block |៩។ វដ្ដបោតកចរិយា|
    count |៧២|
      block |បុនាបរំ យទា ហោមិ មគធេ វដ្ដបោតកោ|
      block |អជាតបក្ខោ តរុណោ មំសបេសិ កុលាវកេ។|
    count |៧៣|
      block |មុខតុណ្ឌកេនាហរិត្វា មាតា បោសយតី មមំ|
      block |តស្សា ផស្សេន ជីវាមិ នត្ថិ មេ កាយិកំ ពលំ។|
    count |៧៤|
      block |សំវច្ឆរេ គិម្ហសមយេ ទវឌាហោ បទិប្បតិ|
      block |ឧបគច្ឆតិ អម្ហាកំ បាវកោ កណ្ហវត្តនី។|
    count |៧៥|
      block |ធមធមា ឥតិឯវំ សទ្ទាយន្តោ មហាសិខី|
      block |អនុបុព្ពេន ឈាបេន្តោ អគ្គិ មមមុបាគមិ។|
    count |៧៦|
      block |អគ្គិវេគភយាតីតា តសិតា មាតាបិតា មម|
      block |កុលាវកេ មំ ឆឌ្ឌេត្វា អត្តានំ បរិមោចយុំ។|
    count |៧៧|
      block |បាទេ បក្ខេ បជហាមិ នត្ថិ មេ កាយិកំ ពលំ|
      block |សោហំ អគតិកោ តត្ថ ឯវំ ចិន្តេសហំ តទា។|
    count |៧៨|
      block |យេសាហំ ឧបធាវេយ្យំ ភីតោ តសិតវេធិតោ|
      block |តេ មំ ឱហាយ បក្កន្តា កថំ មេ អជ្ជ កាតវេ។|
    count |៧៩|
      block |អត្ថិ លោកេ សីលគុណោ សច្ចំ សោចេយ្យនុទ្ទយា|
      block |តេន សច្ចេន កាហាមិ សច្ចកិរិយមុត្តមំ។|
    count |៨០|
      block |អាវេជ្ជេត្វា ធម្មពលំ សរិត្វា បុព្ពកេ ជិនេ|
      block |សច្ចពលមវស្សាយ សច្ចកិរិយមកាសហំ។|
    count |៨១|
      block |សន្តិ បក្ខា អបតនា សន្តិ បាទា អវញ្ចនា|
      block |មាតាបិតា ច និក្ខន្តា ជាតវេទ បដិក្កម។|
    count |៨២|
      block |សហសច្ចេ កតេ មយ្ហំ មហាបជ្ជលិតោ សិខី|
      block |វជ្ជេសិ សោឡសករីសានិ ឧទកំ បត្វា យថា សិខី|
      block |សច្ចេន មេ សមោ នត្ថិ ឯសា មេ សច្ចបារមីតិ។|
    stand |វដ្ដបោតកចរិយំ នវមំ។|
  block |១០។ មច្ឆរាជចរិយា|
    count |៨៣|
      block |បុនាបរំ យទា ហោមិ មច្ឆរាជា មហាសរេ|
      block |ឧណ្ហេ សូរិយសន្តាបេ សរេ ឧទក ខីយថ។|
    count |៨៤|
      block |តតោ កាកា ច គិជ្ឈា ច កង្កា កុលលសេនកា|
      block |ភក្ខយន្តិ ទិវារត្តិំ មច្ឆេ ឧបនិសីទិយ។|
    count |៨៥|
      block |ឯវំ ចិន្តេសហំ តត្ថ សហ ញាតីហិ បីឡិតោ|
      block |កេន នុ ខោ ឧបាយេន ញាតី ទុក្ខា បមោចយេ។|
    count |៨៦|
      block |វិចិន្តយិត្វា ធម្មត្ថំ សច្ចំ អទ្ទស បស្សយំ|
      block |សច្ចេ ឋត្វា បមោចេសិំ ញាតីនំ តំ អតិក្ខយំ។|
    count |៨៧|
      block |អនុស្សរិត្វា សតំ ធម្មំ បរមត្ថំ វិចិន្តយំ|
      block |អកាសិ សច្ចកិរិយំ យំ លោកេ ធុវសស្សតំ។|
    count |៨៨|
      block |យតោ សរាមិ អត្តានំ យតោ បត្តោស្មិ វិញ្ញុតំ|
      block |នាភិជានាមិ សញ្ចិច្ច ឯកបាណម្បិ ហិំសិតំ។|
    count |៨៩|
      block |ឯតេន សច្ចវជ្ជេន បជ្ជុន្នោ អភិវស្សតុ|
      block |អភិត្ថនយ បជ្ជុន្ន និធិំ កាកស្ស នាសយ|
      block |កាកំ សោកាយ រន្ធេហិ មច្ឆេ សោកា បមោចយ។|
    count |៩០|
      block |សហកតេ សច្ចវរេ បជ្ជុន្នោ អភិគជ្ជិយ|
      block |ថលំ និន្នញ្ច បូរេន្តោ ខណេន អភិវស្សថ។|
    count |៩១|
      block |ឯវរូបំ សច្ចវរំ កត្វា វីរិយមុត្តមំ|
      block |វស្សាបេសិំ មហាមេឃំ សច្ចតេជពលស្សិតោ|
      block |សច្ចេន មេ សមោ នត្ថិ ឯសា មេ សច្ចបារមីតិ។|
    stand |មច្ឆរាជចរិយំ ទសមំ។|
  block |១១។ កណ្ហទីបាយនចរិយា|
    count |៩២|
      block |បុនាបរំ យទា ហោមិ កណ្ហទីបាយនោ ឥសិ|
      block |បរោបញ្ញាសវស្សានិ អនភិរតោចរិំ អហំ។|
    count |៩៣|
      block |ន កោចិ ឯតំ ជានាតិ អនភិរតិមនំ មម|
      block |អហញ្ហិ កស្សចិ នាចិក្ខិំ អរតិ មេ ចរតិ មានសេ។|
    count |៩៤|
      block |សព្រហ្មចារី មណ្ឌព្យោ សហាយោ មេ មហាឥសិ|
      block |បុព្ពកម្មសមាយុត្តោ សូលមារោបនំ លភិ។|
    count |៩៥|
      block |តមហំ ឧបដ្ឋហិត្វាន អារោគ្យមនុបាបយិំ|
      block |អាបុច្ឆិត្វាន អាគញ្ឆិំ យំ មយ្ហំ សកមស្សមំ។|
    count |៩៦|
      block |សហាយោ ព្រាហ្មណោ មយ្ហំ ភរិយំ អាទាយ បុត្តកំ|
      block |តយោ ជនា សមាគន្ត្វា អាគញ្ឆុំ បាហុនាគតំ។|
    count |៩៧|
      block |សម្មោទមានោ តេហិ សហ និសិន្នោ សកមស្សមេ|
      block |ទារកោ វដ្ដមនុក្ខិបំ អាសីវិសមកោបយិ។|
    count |៩៨|
      block |តតោ សោ វដ្ដគតំ មគ្គំ អន្វេសន្តោ កុមារកោ|
      block |អាសីវិសស្ស ហត្ថេន ឧត្តមង្គំ បរាមសិ។|
    count |៩៩|
      block |តស្ស អាមសនេ កុទ្ធោ សប្បោ វិសពលស្សិតោ|
      block |កុបិតោ បរមកោបេន អឌំសិ ទារកំ ខណេ។|
    count |១០០|
      block |សហទដ្ឋោ អាសីវិសេន ទារកោ បបតិ ភូមិយំ|
      block |តេនាហំ ទុក្ខិតោ អាសិំ មម វាហសិ តំ ទុក្ខំ។|
    count |១០១|
      block |ត្យាហំ អស្សាសយិត្វាន ទុក្ខិតេ សោកសល្លិតេ|
      block |បឋមំ អកាសិំ កិរិយំ អគ្គំ សច្ចំ វរុត្តមំ។|
    count |១០២|
      block |សត្តាហមេវាហំ បសន្នចិត្តោ បុញ្ញត្ថិកោ អចរិំ ព្រហ្មចរិយំ|
      block |អថាបរំ យំ ចរិតំ មមេទំ វស្សានិ បញ្ញាសសមាធិកានិ។|
    count |១០៣|
      block |អកាមកោ វាហិ អហំ ចរាមិ ឯតេន សច្ចេន សុវត្ថិ ហោតុ|
      block |ហតំ វិសំ ជីវតុ យញ្ញទត្តោ។|
    count |១០៤|
      block |សហ សច្ចេ កតេ មយ្ហំ វិសវេគេន វេធិតោ|
      block |អពុជ្ឈិត្វាន វុដ្ឋាសិ អរោគោ ចាសិ មាណវោ|
      block |សច្ចេន មេ សមោ នត្ថិ ឯសា មេ សច្ចបារមីតិ។|
    stand |កណ្ហទីបាយនចរិយំ ឯកាទសមំ។|
  block |១២។ សុតសោមចរិយា|
    count |១០៥|
      block |បុនាបរំ យទា ហោមិ សុតសោមោ មហីបតិ|
      block |គហិតោ បោរិសាទេន ព្រាហ្មណេ សង្គរំ សរិំ។|
    count |១០៦|
      block |ខត្តិយានំ ឯកសតំ អាវុណិត្វា ករត្តលេ|
      block |ឯតេសំ បមិលាបេត្វា យញ្ញត្ថេ ឧបនយី មមំ។|
    count |១០៧|
      block |អបុច្ឆិ មំ បោរិសាទោ កិំ ត្វំ ឥច្ឆសិ និស្សជំ|
      block |យថាមតិ តេ កាហាមិ យទិ មេ ត្វំ បុនេហិសិ។|
    count |១០៨|
      block |តស្ស បដិស្សុណិត្វាន បណ្ហេ អាគមនំ មម|
      block |ឧបគន្ត្វា បុរំ រម្មំ រជ្ជំ និយ្យាទយិំ តទា។|
    count |១០៩|
      block |អនុស្សរិត្វា សតំ ធម្មំ បុព្ពកំ ជិនសេវិតំ|
      block |ព្រាហ្មណស្ស ធនំ ទត្វា បោរិសាទំ ឧបាគមិំ។|
    count |១១០|
      block |នត្ថិ មេ សំសយោ តត្ថ ឃាតយិស្សតិ វា ន វា|
      block |សច្ចវាចានុរក្ខន្តោ ជីវិតំ ចជិតុមុបាគមិំ|
      block |សច្ចេន មេ សមោ នត្ថិ ឯសា មេ សច្ចបារមីតិ។|
    stand |សុតសោមចរិយំ ទ្វាទសមំ។|
  block |១៣។ សុវណ្ណសាមចរិយា|
    count |១១១|
      block |សាមោ យទា វនេ អាសិំ សក្កេន អភិនិម្មិតោ|
      block |បវនេ សីហព្យគ្ឃេ ច មេត្តាយមុបនាមយិំ។|
    count |១១២|
      block |សីហព្យគ្ឃេហិ ទីបីហិ អច្ឆេហិ មហិសេហិ ច|
      block |បសទមិគវរាហេហិ បរិវារេត្វា វនេ វសិំ។|
    count |១១៣|
      block |ន មំ កោចិ ឧត្តសតិ នបិ ភាយាមិ កស្សចិ|
      block |មេត្តាពលេនុបត្ថទ្ធោ រមាមិ បវនេ តទាតិ។|
    stand |សុវណ្ណសាមចរិយំ តេរសមំ។|
  block |១៤។ ឯករាជចរិយា|
    count |១១៤|
      block |បុនាបរំ យទា ហោមិ ឯករាជាតិ វិស្សុតោ|
      block |បរមំ សីលំ អធិដ្ឋាយ បសាសាមិ មហាមហិំ។|
    count |១១៥|
      block |ទស កុសលកម្មបថេ វត្តាមិ អនវសេសតោ|
      block |ចតូហិ សង្គហវត្ថូហិ សង្គណ្ហាមិ មហាជនំ។|
    count |១១៦|
      block |ឯវំ មេ អប្បមត្តស្ស ឥធ លោកេ បរត្ថ ច|
      block |ទព្ពសេនោ ឧបគន្ត្វា អច្ឆិន្ទន្តោ បុរំ មម។|
    count |១១៧|
      block |រាជូបជីវេ និគមេ សពលដ្ឋេ សរដ្ឋកេ|
      block |សព្ពំ ហត្ថគតំ កត្វា កាសុយា និខណី មមំ។|
    count |១១៨|
      block |អមច្ចមណ្ឌលំ រជ្ជំ ផីតំ អន្តេបុរំ មម|
      block |អច្ឆិន្ទិត្វាន គហិតំ បិយំ បុត្តំវ បស្សហំ|
      block |មេត្តាយ មេ សមោ នត្ថិ ឯសា មេ មេត្តាបារមីតិ។|
    stand |ឯករាជចរិយំ ចុទ្ទសមំ។|
  block |១៥។ មហាលោមហំសចរិយា|
    count |១១៩|
      block |សុសានេ សេយ្យំ កប្បេមិ ឆវដ្ឋិកំ ឧបនិធាយហំ|
      block |គាមណ្ឌលា ឧបាគន្ត្វា រូបំ ទស្សេន្តិនប្បកំ។|
    count |១២០|
      block |អបរេ គន្ធមាលញ្ច ភោជនំ វិវិធំ ពហុំ|
      block |ឧបាយនានូបនេន្តិ ហដ្ឋា សំវិគ្គមានសា។|
    count |១២១|
      block |យេ មេ ទុក្ខំ ឧបហរន្តិ យេ ច ទេន្តិ សុខំ មម|
      block |សព្ពេសំ សមកោ ហោមិ ទយា កោបោ ន វិជ្ជតិ។|
    count |១២២|
      block |សុខទុក្ខេ តុលាភូតោ យសេសុ អយសេសុ ច|
      block |សព្ពត្ថ សមកោ ហោមិ ឯសា មេ ឧបេក្ខាបារមីតិ។|
      block |យុធញ្ជយោ សោមនស្សោ អយោឃរភិសេន ច|
      block |សោណនន្ទោ មូគបក្ខោ កបិរាជា សច្ចសវ្ហយោ។|
      block |វដ្ដកោ មច្ឆរាជា ច កណ្ហទីបាយនោ ឥសិ|
      block |សុតសោមោ បុន អាសិំ សាមោ ច ឯករាជហុ|
      block |ឧបេក្ខាបារមី អាសិ ឥតិ វុត្ថំ មហេសិនា។|
      block |ឯវំ ពហុព្ពិធំ ទុក្ខំ សម្បត្តី ច ពហុព្ពិធា|
      block |ភវាភវេ អនុភវិត្វា បត្តោ សម្ពោធិមុត្តមំ។|
      block |ទត្វា ទាតព្ពកំ ទានំ សីលំ បូរេត្វា អសេសតោ|
      block |នេក្ខម្មេ បារមិំ គន្ត្វា បត្តោ សម្ពោធិមុត្តមំ។|
      block |បណ្ឌិតេ បរិបុច្ឆិត្វា វីរិយំ កត្វាន មុត្តមំ|
      block |ខន្តិយា បារមិំ គន្ត្វា បត្តោ សម្ពោធិមុត្តមំ។|
      block |កត្វា ទឡ្ហមធិដ្ឋានំ សច្ចវាចានុរក្ខិយ|
      block |មេត្តាយ បារមិំ គន្ត្វា បត្តោ សម្ពោធិមុត្តមំ។|
      block |លាភាលាភេ យសាយសេ សម្មាននាវមាននេ|
      block |សព្ពត្ថ សមកោ ហុត្វា បត្តោ សម្ពោធិមុត្តមំ។|
      block |កោសជ្ជំ ភយតោ ទិស្វា វីរិយារម្ភញ្ច ខេមតោ|
      block |អារទ្ធវីរិយា ហោថ ឯសា ពុទ្ធានុសាសនី។|
      block |វិវាទំ ភយតោ ទិស្វា អវិវាទញ្ច ខេមតោ|
      block |សមគ្គា សខិលា ហោថ ឯសា ពុទ្ធានុសាសនី។|
      block |បមាទំ ភយតោ ទិស្វា អប្បមាទញ្ច ខេមតោ|
      block |ភាវេថដ្ឋង្គិកំ មគ្គំ ឯសា ពុទ្ធានុសាសនី។|
    stand |មហាលោមហំសចរិយំ បន្នរសមំ។|
    stand |យុធញ្ជយវគ្គោ តតិយោ។|
    block |តស្សុទ្ទានំ|
    block |ឥត្ថំ សុទំ ភគវា អត្តនោ បុព្ពចរិយំ សម្ភាវយមានោ ពុទ្ធាបទានិយំ នាម ធម្មបរិយាយំ អភាសិត្ថាតិ។|
    stand |ចរិយាបិដកំ និដ្ឋិតំ។|
