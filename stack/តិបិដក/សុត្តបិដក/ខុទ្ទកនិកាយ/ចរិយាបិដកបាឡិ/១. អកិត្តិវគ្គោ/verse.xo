block |១។ អកិត្តិវគ្គោ|
  stand |។ នមោ តស្ស ភគវតោ អរហតោ សម្មាសម្ពុទ្ធស្ស។ខុទ្ទកនិកាយេ|
  block |១។ អកិត្តិចរិយា|
    count |១|
      block |កប្បេ ច សតសហស្សេ ចតុរោ ច អសង្ខិយេ|
      block |ឯត្ថន្តរេ យំ ចរិតំ សព្ពំ តំ ពោធិបាចនំ។|
    count |២|
      block |អតីតកប្បេ ចរិតំ ឋបយិត្វា ភវាភវេ|
      block |ឥមម្ហិ កប្បេ ចរិតំ បវក្ខិស្សំ សុណោហិ មេ។|
    count |៣|
      block |យទា អហំ ព្រហារញ្ញេ សុញ្ញេ វិបិនកាននេ|
      block |អជ្ឈោគាហេត្វា វិហរាមិ អកិត្តិ នាម តាបសោ។|
    count |៤|
      block |តទា មំ តបតេជេន សន្តត្តោ តិទិវាភិភូ|
      block |ធារេន្តោ ព្រាហ្មណវណ្ណំ ភិក្ខាយ មំ ឧបាគមិ។|
    count |៥|
      block |បវនា អាភតំ បណ្ណំ អតេលញ្ច អលោណិកំ|
      block |មម ទ្វារេ ឋិតំ ទិស្វា សកដាហេន អាកិរិំ។|
    count |៦|
      block |តស្ស ទត្វានហំ បណ្ណំ និក្កុជ្ជិត្វាន ភាជនំ|
      block |បុនេសនំ ជហិត្វាន បាវិសិំ បណ្ណសាលកំ។|
    count |៧|
      block |ទុតិយម្បិ តតិយម្បិ ឧបគញ្ឆិ មមន្តិកំ|
      block |អកម្បិតោ អនោលគ្គោ ឯវមេវមទាសហំ។|
    count |៨|
      block |ន មេ តប្បច្ចយា អត្ថិ សរីរស្មិំ វិវណ្ណិយំ|
      block |បីតិសុខេន រតិយា វីតិនាមេមិ តំ ទិវំ។|
    count |៩|
      block |យទិ មាសម្បិ ទ្វេមាសំ ទក្ខិណេយ្យំ វរំ លភេ|
      block |អកម្បិតោ អនោលីនោ ទទេយ្យំ ទានមុត្តមំ។|
    count |១០|
      block |ន តស្ស ទានំ ទទមានោ យសំ លាភញ្ច បត្ថយិំ|
      block |សព្ពញ្ញុតំ បត្ថយានោ តានិ កម្មានិ អាចរិន្តិ។|
    stand |អកិត្តិចរិយំ បឋមំ។|
  block |២។ សង្ខចរិយា|
    count |១១|
      block |បុនាបរំ យទា ហោមិ ព្រាហ្មណោ សង្ខសវ្ហយោ|
      block |មហាសមុទ្ទំ តរិតុកាមោ ឧបគច្ឆាមិ បដ្ដនំ។|
    count |១២|
      block |តត្ថទ្ទសំ បដិបថេ សយម្ភុំ អបរាជិតំ|
      block |កន្តារទ្ធានំ បដិបន្នំ តត្តាយ កឋិនភូមិយា។|
    count |១៣|
      block |តមហំ បដិបថេ ទិស្វា ឥមមត្ថំ វិចិន្តយិំ|
      block |ឥទំ ខេត្តំ អនុប្បត្តំ បុញ្ញកាមស្ស ជន្តុនោ។|
    count |១៤|
      block |យថា កស្សកោ បុរិសោ ខេត្តំ ទិស្វា មហាគមំ|
      block |តត្ថ ពីជំ ន រោបេតិ ន សោ ធញ្ញេន អត្ថិកោ។|
    count |១៥|
      block |ឯវមេវាហំ បុញ្ញកាមោ ទិស្វា ខេត្តវរុត្តមំ|
      block |យទិ តត្ថ ការំ ន ករោមិ នាហំ បុញ្ញេន អត្ថិកោ។|
    count |១៦|
      block |យថា អមច្ចោ មុទ្ទិកាមោ រញ្ញោ អន្តេបុរេ ជនេ|
      block |ន ទេតិ តេសំ ធនធញ្ញំ មុទ្ទិតោ បរិហាយតិ។|
    count |១៧|
      block |ឯវមេវាហំ បុញ្ញកាមោ វិបុលំ ទិស្វាន ទក្ខិណំ|
      block |យទិ តស្ស ទានំ ន ទទាមិ បរិហាយិស្សាមិ បុញ្ញតោ។|
    count |១៨|
      block |ឯវាហំ ចិន្តយិត្វាន ឱរោហិត្វា ឧបាហនា|
      block |តស្ស បាទានិ វន្ទិត្វា អទាសិំ ឆត្តុបាហនំ។|
    count |១៩|
      block |តេនេវាហំ សតគុណតោ សុខុមាលោ សុខេធិតោ|
      block |អបិ ច ទានំ បរិបូរេន្តោ ឯវំ តស្ស អទាសហន្តិ។|
    stand |សង្ខចរិយំ ទុតិយំ។|
  block |៣។ កុរុរាជចរិយា|
    count |២០|
      block |បុនាបរំ យទា ហោមិ ឥន្ទបត្ថេ បុរុត្តមេ|
      block |រាជា ធនញ្ចយោ នាម កុសលេ ទសហុបាគតោ។|
    count |២១|
      block |កលិង្គរដ្ឋវិសយា ព្រាហ្មណា ឧបគញ្ឆុ មំ|
      block |អាយាចុំ មំ ហត្ថិនាគំ ធញ្ញំ មង្គលសម្មតំ។|
    count |២២|
      block |អវុដ្ឋិកោ ជនបទោ ទុព្ភិក្ខោ ឆាតកោ មហា|
      block |ទទាហិ បវរំ នាគំ នីលំ អញ្ជនសវ្ហយំ។|
    count |២៣|
      block |ន មេ យាចកមនុប្បត្តេ បដិក្ខេបោ អនុច្ឆវោ|
      block |មា មេ ភិជ្ជិ សមាទានំ ទស្សាមិ វិបុលំ គជំ។|
    count |២៤|
      block |នាគំ គហេត្វា សោណ្ឌាយ ភិង្គារេ រតនាមយេ|
      block |ជលំ ហត្ថេ អាកិរិត្វា ព្រាហ្មណានំ អទំ គជំ។|
    count |២៥|
      block |តស្ស នាគេ បទិន្នម្ហិ អមច្ចា ឯតទព្រវុំ|
      block |កិំ នុ តុយ្ហំ វរំ នាគំ យាចកានំ បទស្សសិ។|
    count |២៦|
      block |ធញ្ញំ មង្គលសម្បន្នំ សង្គាមវិជយុត្តមំ|
      block |តស្មិំ នាគេ បទិន្នម្ហិ កិំ តេ រជ្ជំ ករិស្សតិ។|
    count |២៧|
      block |រជ្ជម្បិ មេ ទទេ សព្ពំ សរីរំ ទជ្ជមត្តនោ|
      block |សព្ពញ្ញុតំ បិយំ មយ្ហំ តស្មា នាគំ អទាសហន្តិ។|
    stand |កុរុរាជចរិយំ តតិយំ។|
  block |៤។ មហាសុទស្សនចរិយា|
    count |២៨|
      block |កុសាវតិម្ហិ នគរេ យទា អាសិំ មហីបតិ|
      block |មហាសុទស្សនោ នាម ចក្កវត្តី មហព្ពលោ។|
    count |២៩|
      block |តត្ថាហំ ទិវសេ តិក្ខត្តុំ ឃោសាបេមិ តហិំ តហិំ|
      block |កោ កិំ ឥច្ឆតិ បត្ថេតិ កស្ស កិំ ទីយតូ ធនំ។|
    count |៣០|
      block |កោ ឆាតកោ កោ តសិតោ កោ មាលំ កោ វិលេបនំ|
      block |នានារត្តានិ វត្ថានិ កោ នគ្គោ បរិទហិស្សតិ។|
    count |៣១|
      block |កោ បថេ ឆត្តមាទេតិ កោបាហនា មុទូ សុភា|
      block |ឥតិ សាយញ្ច បាតោ ច ឃោសាបេមិ តហិំ តហិំ។|
    count |៣២|
      block |ន តំ ទសសុ ឋានេសុ នបិ ឋានសតេសុ វា|
      block |អនេកសតឋានេសុ បដិយត្តំ យាចកេ ធនំ។|
    count |៣៣|
      block |ទិវា វា យទិ វា រត្តិំ យទិ ឯតិ វនិព្ពកោ|
      block |លទ្ធា យទិច្ឆកំ ភោគំ បូរហត្ថោវ គច្ឆតិ។|
    count |៣៤|
      block |ឯវរូបំ មហាទានំ អទាសិំ យាវជីវិកំ|
      block |នបាហំ ទេស្សំ ធនំ ទម្មិ នបិ នត្ថិ និចយោ មយិ។|
    count |៣៥|
      block |យថាបិ អាតុរោ នាម រោគតោ បរិមុត្តិយា|
      block |ធនេន វេជ្ជំ តប្បេត្វា រោគតោ បរិមុច្ចតិ។|
    count |៣៦|
      block |តថេវាហំ ជានមានោ បរិបូរេតុមសេសតោ|
      block |ឩនមនំ បូរយិតុំ ទេមិ ទានំ វនិព្ពកេ|
      block |និរាលយោ អបច្ចាសោ សម្ពោធិមនុបត្តិយាតិ។|
    stand |មហាសុទស្សនចរិយំ ចតុត្ថំ។|
  block |៥។ មហាគោវិន្ទចរិយា|
    count |៣៧|
      block |បុនាបរំ យទា ហោមិ សត្តរាជបុរោហិតោ|
      block |បូជិតោ នរទេវេហិ មហាគោវិន្ទព្រាហ្មណោ។|
    count |៣៨|
      block |តទាហំ សត្តរជ្ជេសុ យំ មេ អាសិ ឧបាយនំ|
      block |តេន ទេមិ មហាទានំ អក្ខោព្ភំ សាគរូបមំ។|
    count |៣៩|
      block |ន មេ ទេស្សំ ធនំ ធញ្ញំ នបិ នត្ថិ និចយោ មយិ|
      block |សព្ពញ្ញុតំ បិយំ មយ្ហំ តស្មា ទេមិ វរំ ធនន្តិ។|
    stand |មហាគោវិន្ទចរិយំ បញ្ចមំ។|
  block |៦។ និមិរាជចរិយា|
    count |៤០|
      block |បុនាបរំ យទា ហោមិ មិថិលាយំ បុរុត្តមេ|
      block |និមិ នាម មហារាជា បណ្ឌិតោ កុសលត្ថិកោ។|
    count |៤១|
      block |តទាហំ មាបយិត្វាន ចតុស្សាលំ ចតុម្មុខំ|
      block |តត្ថ ទានំ បវត្តេសិំ មិគបក្ខិនរាទិនំ។|
    count |៤២|
      block |អច្ឆាទនញ្ច សយនំ អន្នំ បានញ្ច ភោជនំ|
      block |អព្ពោច្ឆិន្នំ ករិត្វាន មហាទានំ បវត្តយិំ។|
    count |៤៣|
      block |យថាបិ សេវកោ សាមិំ ធនហេតុមុបាគតោ|
      block |កាយេន វាចា មនសា អារាធនីយមេសតិ។|
    count |៤៤|
      block |តថេវាហំ សព្ពភវេ បរិយេសិស្សាមិ ពោធិជំ|
      block |ទានេន សត្តេ តប្បេត្វា ឥច្ឆាមិ ពោធិមុត្តមន្តិ។|
    stand |និមិរាជចរិយំ ឆដ្ឋំ។|
  block |៧។ ចន្ទកុមារចរិយា|
    count |៤៥|
      block |បុនាបរំ យទា ហោមិ ឯករាជស្ស អត្រជោ|
      block |នគរេ បុប្ផវតិយា កុមារោ ចន្ទសវ្ហយោ។|
    count |៤៦|
      block |តទាហំ យជនា មុត្តោ និក្ខន្តោ យញ្ញវាដតោ|
      block |សំវេគំ ជនយិត្វាន មហាទានំ បវត្តយិំ។|
    count |៤៧|
      block |នាហំ បិវាមិ ខាទាមិ នបិ ភុញ្ជាមិ ភោជនំ|
      block |ទក្ខិណេយ្យេ អទត្វាន អបិ ឆប្បញ្ចរត្តិយោ។|
    count |៤៨|
      block |យថាបិ វាណិជោ នាម កត្វាន ភណ្ឌសញ្ចយំ|
      block |យត្ថ លាភោ មហា ហោតិ តត្ថ តំ ហរតិ ភណ្ឌកំ។|
    count |៤៩|
      block |តថេវ សកភុត្តាបិ បរេ ទិន្នំ មហប្ផលំ|
      block |តស្មា បរស្ស ទាតព្ពំ សតភាគោ ភវិស្សតិ។|
    count |៥០|
      block |ឯតមត្ថវសំ ញត្វា ទេមិ ទានំ ភវាភវេ|
      block |ន បដិក្កមាមិ ទានតោ សម្ពោធិមនុបត្តិយាតិ។|
    stand |ចន្ទកុមារចរិយំ សត្តមំ។|
  block |៨។ សិវិរាជចរិយា|
    count |៥១|
      block |អរិដ្ឋសវ្ហយេ នគរេ សិវិនាមាសិ ខត្តិយោ|
      block |និសជ្ជ បាសាទវរេ ឯវំ ចិន្តេសហំ តទា។|
    count |៥២|
      block |យំ កិញ្ចិ មានុសំ ទានំ អទិន្នំ មេ ន វិជ្ជតិ|
      block |យោបិ យាចេយ្យ មំ ចក្ខុំ ទទេយ្យំ អវិកម្បិតោ។|
    count |៥៣|
      block |មម សង្កប្បមញ្ញាយ សក្កោ ទេវានមិស្សរោ|
      block |និសិន្នោ ទេវបរិសាយ ឥទំ វចនមព្រវិ។|
    count |៥៤|
      block |និសជ្ជ បាសាទវរេ សិវិរាជា មហិទ្ធិកោ|
      block |ចិន្តេន្តោ វិវិធំ ទានំ អទេយ្យំ សោ ន បស្សតិ។|
    count |៥៥|
      block |តថំ នុ វិតថំ នេតំ ហន្ទ វីមំសយាមិ តំ|
      block |មុហុត្តំ អាគមេយ្យាថ យាវ ជានាមិ តំ មនំ។|
    count |៥៦|
      block |បវេធមានោ បលិតសិរោ វលិគត្តោ ជរាតុរោ|
      block |អន្ធវណ្ណោវ ហុត្វាន រាជានំ ឧបសង្កមិ។|
    count |៥៧|
      block |សោ តទា បគ្គហេត្វាន វាមំ ទក្ខិណពាហុ ច|
      block |សិរស្មិំ អញ្ជលិំ កត្វា ឥទំ វចនមព្រវិ។|
    count |៥៨|
      block |យាចាមិ តំ មហារាជ ធម្មិក រដ្ឋវឌ្ឍន|
      block |តវ ទានរតា កិត្តិ ឧគ្គតា ទេវមានុសេ។|
    count |៥៩|
      block |ឧភោបិ នេត្តា នយនា អន្ធា ឧបហតា មម|
      block |ឯកំ មេ នយនំ ទេហិ ត្វម្បិ ឯកេន យាបយ។|
    count |៦០|
      block |តស្សាហំ វចនំ សុត្វា ហដ្ឋោ សំវិគ្គមានសោ|
      block |កតញ្ជលី វេទជាតោ ឥទំ វចនមព្រវិំ។|
    count |៦១|
      block |ឥទានាហំ ចិន្តយិត្វាន បាសាទតោ ឥធាគតោ|
      block |ត្វំ មម ចិត្តមញ្ញាយ នេត្តំ យាចិតុមាគតោ។|
    count |៦២|
      block |អហោ មេ មានសំ សិទ្ធំ សង្កប្បោ បរិបូរិតោ|
      block |អទិន្នបុព្ពំ ទានវរំ អជ្ជ ទស្សាមិ យាចកេ។|
    count |៦៣|
      block |ឯហិ សិវក ឧដ្ឋេហិ មា ទន្ធយិ មា បវេធយិ|
      block |ឧភោបិ នយនំ ទេហិ ឧប្បាដេត្វា វណិព្ពកេ។|
    count |៦៤|
      block |តតោ សោ ចោទិតោ មយ្ហំ សិវកោ វចនំ ករោ|
      block |ឧទ្ធរិត្វាន បាទាសិ តាលមិញ្ជំវ យាចកេ។|
    count |៦៥|
      block |ទទមានស្ស ទេន្តស្ស ទិន្នទានស្ស មេ សតោ|
      block |ចិត្តស្ស អញ្ញថា នត្ថិ ពោធិយាយេវ ការណា។|
    count |៦៦|
      block |ន មេ ទេស្សា ឧភោ ចក្ខូ អត្តា ន មេ ន ទេស្សិយោ|
      block |សព្ពញ្ញុតំ បិយំ មយ្ហំ តស្មា ចក្ខុំ អទាសហន្តិ។|
    stand |សិវិរាជចរិយំ អដ្ឋមំ។|
  block |៩។ វេស្សន្តរចរិយា|
    count |៦៧|
      block |យា មេ អហោសិ ជនិកា ផុស្សតី នាម ខត្តិយា|
      block |សា អតីតាសុ ជាតីសុ សក្កស្ស មហេសី បិយា។|
    count |៦៨|
      block |តស្សា អាយុក្ខយំ ញត្វា ទេវិន្ទោ ឯតទព្រវិ|
      block |ទទាមិ តេ ទស វរេ វរភទ្ទេ យទិច្ឆសិ។|
    count |៦៩|
      block |ឯវំ វុត្តា ច សា ទេវី សក្កំ បុនិទមព្រវិ|
      block |កិំ នុ មេ អបរាធត្ថិ កិំ នុ ទេស្សា អហំ តវ|
      block |រម្មា ចាវេសិ មំ ឋានា វាតោវ ធរណីរុហំ។|
    count |៧០|
      block |ឯវំ វុត្តោ ច សោ សក្កោ បុន តស្សិទមព្រវិ|
      block |ន ចេវ តេ កតំ បាបំ ន ច មេ ត្វំសិ អប្បិយា។|
    count |៧១|
      block |ឯត្តកំយេវ តេ អាយុ ចវនកាលោ ភវិស្សតិ|
      block |បដិគ្គណ្ហ មយា ទិន្នេ វរេ ទស វរុត្តមេ។|
    count |៧២|
      block |សក្កេន សា ទិន្នវរា តុដ្ឋហដ្ឋា បមោទិតា|
      block |មមំ អព្ភន្តរំ កត្វា ផុស្សតី ទស វរេ វរី។|
    count |៧៣|
      block |តតោ ចុតា សា ផុស្សតី ខត្តិយេ ឧបបជ្ជថ|
      block |ជេតុត្តរម្ហិ នគរេ សញ្ជយេន សមាគមិ។|
    count |៧៤|
      block |យទាហំ ផុស្សតិយា កុច្ឆិំ ឱក្កន្តោ បិយមាតុយា|
      block |មម តេជេន មេ មាតា សទា ទានរតា អហុ។|
    count |៧៥|
      block |អធនេ អាតុរេ ជិណ្ណេ យាចកេ អទ្ធិកេ ជនេ|
      block |សមណេ ព្រាហ្មណេ ខីណេ ទេតិ ទានំ អកិញ្ចនេ។|
    count |៧៦|
      block |ទស មាសេ ធារយិត្វាន ករោន្តេ បុរំ បទក្ខិណំ|
      block |វេស្សានំ វីថិយា មជ្ឈេ ជនេសិ ផុស្សតី មមំ។|
    count |៧៧|
      block |ន មយ្ហំ មត្តិកំ នាមំ នបិ បេត្តិកសម្ភវំ|
      block |ជាតេត្ថ វេស្សវីថិយា តស្មា វេស្សន្តរោ អហុ។|
    count |៧៨|
      block |យទាហំ ទារកោ ហោមិ ជាតិយា អដ្ឋវស្សិកោ|
      block |តទា និសជ្ជ បាសាទេ ទានំ ទាតុំ វិចិន្តយិំ។|
    count |៧៩|
      block |ហទយំ ទទេយ្យំ ចក្ខុំ មំសម្បិ រុធិរម្បិ ច|
      block |ទទេយ្យំ កាយំ សាវេត្វា យទិ កោចិ យាចយេ មមំ។|
    count |៨០|
      block |សភាវំ ចិន្តយន្តស្ស អកម្បិតមសណ្ឋិតំ|
      block |អកម្បិ តត្ថ បថវី សិនេរុវនវដំសកា។|
    count |៨១|
      block |អន្វទ្ធមាសេ បន្នរសេ បុណ្ណមាសេ ឧបោសថេ|
      block |បច្ចយំ នាគមារុយ្ហ ទានំ ទាតុំ ឧបាគមិំ។|
    count |៨២|
      block |កលិង្គរដ្ឋវិសយា ព្រាហ្មណា ឧបគញ្ឆុ មំ|
      block |អយាចុំ មំ ហត្ថិនាគំ ធញ្ញំ មង្គលសម្មតំ។|
    count |៨៣|
      block |អវុដ្ឋិកោ ជនបទោ ទុព្ភិក្ខោ ឆាតកោ មហា|
      block |ទទាហិ បវរំ នាគំ សព្ពសេតំ គជុត្តមំ។|
    count |៨៤|
      block |ទទាមិ ន វិកម្បាមិ យំ មំ យាចន្តិ ព្រាហ្មណា|
      block |សន្តំ នប្បតិគូហាមិ ទានេ មេ រមតេ មនោ។|
    count |៨៥|
      block |ន មេ យាចកមនុប្បត្តេ បដិក្ខេបោ អនុច្ឆវោ|
      block |មា មេ ភិជ្ជិ សមាទានំ ទស្សាមិ វិបុលំ គជំ។|
    count |៨៦|
      block |នាគំ គហេត្វា សោណ្ឌាយ ភិង្គារេ រតនាមយេ|
      block |ជលំ ហត្ថេ អាកិរិត្វា ព្រាហ្មណានំ អទំ គជំ។|
    count |៨៧|
      block |បុនាបរំ ទទន្តស្ស សព្ពសេតំ គជុត្តមំ|
      block |តទាបិ បថវី កម្បិ សិនេរុវនវដំសកា។|
    count |៨៨|
      block |តស្ស នាគស្ស ទានេន សិវយោ កុទ្ធា សមាគតា|
      block |បព្ពាជេសុំ សកា រដ្ឋា វង្កំ គច្ឆតុ បព្ពតំ។|
    count |៨៩|
      block |តេសំ និច្ឆុភមានានំ អកម្បិត្ថមសណ្ឋិតំ|
      block |មហាទានំ បវត្តេតុំ ឯកំ វរមយាចិសំ។|
    count |៩០|
      block |យាចិតា សិវយោ សព្ពេ ឯកំ វរមទំសុ មេ|
      block |សាវយិត្វា កណ្ណភេរិំ មហាទានំ ទទាមហំ។|
    count |៩១|
      block |អថេត្ថ វត្តតី សទ្ទោ តុមុលោ ភេរវោ មហា|
      block |ទានេនិមំ នីហរន្តិ បុន ទានំ ទទាតយំ។|
    count |៩២|
      block |ហត្ថិំ អស្សេ រថេ ទត្វា ទាសិំ ទាសំ គវំ ធនំ|
      block |មហាទានំ ទទិត្វាន នគរា និក្ខមិំ តទា។|
    count |៩៣|
      block |និក្ខមិត្វាន នគរា និវត្តិត្វា វិលោកិតេ|
      block |តទាបិ បថវី កម្បិ សិនេរុវនវដំសកា។|
    count |៩៤|
      block |ចតុវាហិំ រថំ ទត្វា ឋត្វា ចាតុម្មហាបថេ|
      block |ឯកាកិយោ អទុតិយោ មទ្ទិទេវិំ ឥទមព្រវិំ។|
    count |៩៥|
      block |ត្វំ មទ្ទិ កណ្ហំ គណ្ហាហិ លហុកា ឯសា កនិដ្ឋិកា|
      block |អហំ ជាលិំ គហេស្សាមិ គរុកោ ភាតិកោ ហិ សោ។|
    count |៩៦|
      block |បទុមំ បុណ្ឌរីកំវ មទ្ទី កណ្ហាជិនគ្គហី|
      block |អហំ សុវណ្ណពិម្ពំវ ជាលិំ ខត្តិយមគ្គហិំ។|
    count |៩៧|
      block |អភិជាតា សុខុមាលា ខត្តិយា ចតុរោ ជនា|
      block |វិសមំ សមំ អក្កមន្តា វង្កំ គច្ឆាម បព្ពតំ។|
    count |៩៨|
      block |យេ កេចិ មនុជា ឯន្តិ អនុមគ្គេ បដិប្បថេ|
      block |មគ្គន្តេ បដិបុច្ឆាម កុហិំ វង្កន្ត បព្ពតោ។|
    count |៩៩|
      block |តេ តត្ថ អម្ហេ បស្សិត្វា ករុណំ គិរមុទីរយុំ|
      block |ទុក្ខំ តេ បដិវេទេន្តិ ទូរេ វង្កន្តបព្ពតោ។|
    count |១០០|
      block |យទិ បស្សន្តិ បវនេ ទារកា ផលិនេ ទុមេ|
      block |តេសំ ផលានំ ហេតុម្ហិ ឧបរោទន្តិ ទារកា។|
    count |១០១|
      block |រោទន្តេ ទារកេ ទិស្វា ឧព្ពិទ្ធា វិបុលា ទុមា|
      block |សយមេវោណមិត្វាន ឧបគច្ឆន្តិ ទារកេ។|
    count |១០២|
      block |ឥទំ អច្ឆរិយំ ទិស្វា អព្ភុតំ លោមហំសនំ|
      block |សាហុការំ បវត្តេសិ មទ្ទី សព្ពង្គសោភនា។|
    count |១០៣|
      block |អច្ឆេរំ វត លោកស្មិំ អព្ភុតំ លោមហំសនំ|
      block |វេស្សន្តរស្ស តេជេន សយមេវោណតា ទុមា។|
    count |១០៤|
      block |សង្ខិបិំសុ បថំ យក្ខា អនុកម្បាយ ទារកេ|
      block |និក្ខន្តទិវសេនេវ ចេតរដ្ឋមុបាគមុំ។|
    count |១០៥|
      block |សដ្ឋិរាជសហស្សានិ តទា វសន្តិ មាតុលេ|
      block |សព្ពេ បញ្ជលិកា ហុត្វា រោទមានា ឧបាគមុំ។|
    count |១០៦|
      block |តត្ថ វត្តេត្វា សល្លាបំ ចេតេហិ ចេតបុត្តេហិ|
      block |តេ តតោ និក្ខមិត្វាន វង្កំ អគមុ បព្ពតំ។|
    count |១០៧|
      block |អាមន្តយិត្វា ទេវិន្ទោ វិស្សកម្មំ មហិទ្ធិកំ|
      block |អស្សមំ សុកតំ រម្មំ បណ្ណសាលំ សុមាបយ។|
    count |១០៨|
      block |សក្កស្ស វចនំ សុត្វា វិស្សកម្មោ មហិទ្ធិកោ|
      block |អស្សមំ សុកតំ រម្មំ បណ្ណសាលំ សុមាបយិ។|
    count |១០៩|
      block |អជ្ឈោគាហេត្វា បវនំ អប្បសទ្ទំ និរាកុលំ|
      block |ចតុរោ ជនា មយំ តត្ថ វសាម បព្ពតន្តរេ។|
    count |១១០|
      block |អហញ្ច មទ្ទិទេវី ច ជាលី កណ្ហាជិនា ចុភោ|
      block |អញ្ញមញ្ញំ សោកនុទា វសាម អស្សមេ តទា។|
    count |១១១|
      block |ទារកេ អនុរក្ខន្តោ អសុញ្ញោ ហោមិ អស្សមេ|
      block |មទ្ទី ផលំ អាហរិត្វា បោសេតិ សា តយោ ជនេ។|
    count |១១២|
      block |បវនេ វសមានស្ស អទ្ធិកោ មំ ឧបាគមិ|
      block |អាយាចិ បុត្តកេ មយ្ហំ ជាលិំ កណ្ហាជិនំ ចុភោ។|
    count |១១៣|
      block |យាចកំ ឧបគតំ ទិស្វា ហាសោ មេ ឧបបជ្ជថ|
      block |ឧភោ បុត្តេ គហេត្វាន អទាសិំ ព្រាហ្មណេ តទា។|
    count |១១៤|
      block |សកេ បុត្តេ ចជន្តស្ស ជូជកេ ព្រាហ្មណេ យទា|
      block |តទាបិ បថវី កម្បិ សិនេរុវនវដំសកា។|
    count |១១៥|
      block |បុនទេវ សក្កោ ឱរុយ្ហ ហុត្វា ព្រាហ្មណសន្និភោ|
      block |អាយាចិ មំ មទ្ទិទេវិំ សីលវន្តិំ បតិព្ពតំ។|
    count |១១៦|
      block |មទ្ទិំ ហត្ថេ គហេត្វាន ឧទកញ្ជលិ បូរិយ|
      block |បសន្នមនសង្កប្បោ តស្ស មទ្ទិំ អទាសហំ។|
    count |១១៧|
      block |មទ្ទិយា ទីយមានាយ គគនេ ទេវា បមោទិតា|
      block |តទាបិ បថវី កម្បិ សិនេរុវនវដំសកា។|
    count |១១៨|
      block |ជាលិំ កណ្ហាជិនំ ធីតំ មទ្ទិទេវិំ បតិព្ពតំ|
      block |ចជមានោ ន ចិន្តេសិំ ពោធិយាយេវ ការណា។|
    count |១១៩|
      block |ន មេ ទេស្សា ឧភោ បុត្តា មទ្ទិទេវី ន ទេស្សិយា|
      block |សព្ពញ្ញុតំ បិយំ មយ្ហំ តស្មា បិយេ អទាសហំ។|
    count |១២០|
      block |បុនាបរំ ព្រហារញ្ញេ មាតាបិតុសមាគមេ|
      block |ករុណំ បរិទេវន្តេ សល្លបន្តេ សុខំ ទុខំ។|
    count |១២១|
      block |ហិរោត្តប្បេន គរុនា ឧភិន្នំ ឧបសង្កមិ|
      block |តទាបិ បថវី កម្បិ សិនេរុវនវដំសកា។|
    count |១២២|
      block |បុនាបរំ ព្រហារញ្ញា និក្ខមិត្វា សញាតិភិ|
      block |បវិសាមិ បុរំ រម្មំ ជេតុត្តរំ បុរុត្តមំ។|
    count |១២៣|
      block |រតនានិ សត្ត វស្សិំសុ មហាមេឃោ បវស្សថ|
      block |តទាបិ បថវី កម្បិ សិនេរុវនវដំសកា។|
    count |១២៤|
      block |អចេតនាយំ បថវី អវិញ្ញាយ សុខំ ទុខំ|
      block |សាបិ ទានពលា មយ្ហំ សត្តក្ខត្តុំ បកម្បថាតិ។|
    stand |វេស្សន្តរចរិយំ នវមំ។|
  block |១០។ សសបណ្ឌិតចរិយា|
    count |១២៥|
      block |បុនាបរំ យទា ហោមិ សសកោ បវនចារកោ|
      block |តិណបណ្ណសាកផលភក្ខោ បរហេឋនវិវជ្ជិតោ។|
    count |១២៦|
      block |មក្កដោ ច សិង្គាលោ ច សុត្តបោតោ ចហំ តទា|
      block |វសាម ឯកសាមន្តា សាយំ បាតោ ច ទិស្សរេ។|
    count |១២៧|
      block |អហំ តេ អនុសាសាមិ កិរិយេ កល្យាណបាបកេ|
      block |បាបានិ បរិវជ្ជេថ កល្យាណេ អភិនិវិស្សថ។|
    count |១២៨|
      block |ឧបោសថម្ហិ ទិវសេ ចន្ទំ ទិស្វាន បូរិតំ|
      block |ឯតេសំ តត្ថ អាចិក្ខិំ ទិវសោ អជ្ជុបោសថោ។|
    count |១២៩|
      block |ទានានិ បដិយាទេថ ទក្ខិណេយ្យស្ស ទាតវេ|
      block |ទត្វា ទានំ ទក្ខិណេយ្យេ ឧបវស្សថុបោសថំ។|
    count |១៣០|
      block |តេ មេ សាធូតិ វត្វាន យថាសត្តិ យថាពលំ|
      block |ទានានិ បដិយាទេត្វា ទក្ខិណេយ្យំ គវេសិសុំ។|
    count |១៣១|
      block |អហំ និសជ្ជ ចិន្តេសិំ ទានំ ទក្ខិណនុច្ឆវំ|
      block |យទិហំ លភេ ទក្ខិណេយ្យំ កិំ មេ ទានំ ភវិស្សតិ។|
    count |១៣២|
      block |ន មេ អត្ថិ តិលា មុគ្គា មាសា វា តណ្ឌុលា ឃតំ|
      block |អហំ តិណេន យាបេមិ ន សក្កា តិណ ទាតវេ។|
    count |១៣៣|
      block |យទិ កោចិ ឯតិ ទក្ខិណេយ្យោ ភិក្ខាយ មម សន្តិកេ|
      block |ទជ្ជាហំ សកមត្តានំ ន សោ តុច្ឆោ គមិស្សតិ។|
    count |១៣៤|
      block |មម សង្កប្បមញ្ញាយ សក្កោ ព្រាហ្មណវណ្ណិនា|
      block |អាសយំ មេ ឧបាគច្ឆិ ទានវីមំសនាយ មេ។|
    count |១៣៥|
      block |តមហំ ទិស្វាន សន្តុដ្ឋោ ឥទំ វចនមព្រវិំ|
      block |សាធុ ខោសិ អនុប្បត្តោ ឃាសហេតុ មមន្តិកេ។|
    count |១៣៦|
      block |អទិន្នបុព្ពំ ទានវរំ អជ្ជ ទស្សាមិ តេ អហំ|
      block |តុវំ សីលគុណូបេតោ អយុត្តំ តេ បរហេឋនំ។|
    count |១៣៧|
      block |ឯហិ អគ្គិំ បទីបេហិ នានាកដ្ឋេ សមានយ|
      block |អហំ បចិស្សមត្តានំ បក្កំ ត្វំ ភក្ខយិស្សសិ។|
    count |១៣៨|
      block |សាធូតិ សោ ហដ្ឋមនោ នានាកដ្ឋេ សមានយិ|
      block |មហន្តំ អកាសិ ចិតកំ កត្វា អង្គារគព្ភកំ។|
    count |១៣៩|
      block |អគ្គិំ តត្ថ បទីបេសិ យថា សោ ខិប្បំ មហា ភវេ|
      block |ផោដេត្វា រជគតេ គត្តេ ឯកមន្តំ ឧបាវិសិំ។|
    count |១៤០|
      block |យទា មហាកដ្ឋបុញ្ជោ អាទិត្តោ ធមធមាយតិ|
      block |តទុប្បតិត្វា បបតិំ មជ្ឈេ ជាលសិខន្តរេ។|
    count |១៤១|
      block |យថា សីតោទកំ នាម បវិដ្ឋំ យស្ស កស្សចិ|
      block |សមេតិ ទរថបរិឡាហំ អស្សាទំ ទេតិ បីតិ ច។|
    count |១៤២|
      block |តថេវ ជលិតំ អគ្គិំ បវិដ្ឋស្ស មមំ តទា|
      block |សព្ពំ សមេតិ ទរថំ យថា សីតោទកំ វិយ។|
    count |១៤៣|
      block |ឆវិំ ចម្មំ មំសំ ន្ហារុំ អដ្ឋិំ ហទយពន្ធនំ|
      block |កេវលំ សកលំ កាយំ ព្រាហ្មណស្ស អទាសហន្តិ។|
      block |អកិត្តិព្រាហ្មណោ សង្ខោ កុរុរាជា ធនញ្ចយោ|
      block |មហាសុទស្សនោ រាជា មហាគោវិន្ទព្រាហ្មណោ។|
      block |និមិ ចន្ទកុមារោ ច សិវិ វេស្សន្តរោ សសោ|
      block |អហមេវ តទា អាសិំ យោ តេ ទានវរេ អទា។|
      block |ឯតេ ទានបរិក្ខារា ឯតេ ទានស្ស បារមី|
      block |ជីវិតំ យាចកេ ទត្វា ឥមំ បារមិ បូរយិំ។|
      block |ភិក្ខាយ ឧបគតំ ទិស្វា សកត្តានំ បរិច្ចជិំ|
      block |ទានេន មេ សមោ នត្ថិ ឯសា មេ ទានបារមីតិ។|
    stand |សសបណ្ឌិតចរិយំ ទសមំ។|
    stand |អកិត្តិវគ្គោ បឋមោ។|
    block |តស្សុទ្ទានំ|
    stand |ទានបារមិនិទ្ទេសោ និដ្ឋិតោ។|
