block |៤។ អដ្ឋកវគ្គោ|
  block |១។ កាមសុត្តំ|
    count |៧៧២|
      block |កាមំ កាមយមានស្ស តស្ស ចេ តំ សមិជ្ឈតិ|
      block |អទ្ធា បីតិមនោ ហោតិ លទ្ធា មច្ចោ យទិច្ឆតិ។|
    count |៧៧៣|
      block |តស្ស ចេ កាមយានស្ស ឆន្ទជាតស្ស ជន្តុនោ|
      block |តេ កាមា បរិហាយន្តិ សល្លវិទ្ធោវ រុប្បតិ។|
    count |៧៧៤|
      block |យោ កាមេ បរិវជ្ជេតិ សប្បស្សេវ បទា សិរោ|
      block |សោមំ វិសត្តិកំ លោកេ សតោ សមតិវត្តតិ។|
    count |៧៧៥|
      block |ខេត្តំ វត្ថុំ ហិរញ្ញំ វា គវស្សំ ទាសបោរិសំ|
      block |ថិយោ ពន្ធូ បុថុ កាមេ យោ នរោ អនុគិជ្ឈតិ។|
    count |៧៧៦|
      block |អពលា នំ ពលីយន្តិ មទ្ទន្តេនំ បរិស្សយា|
      block |តតោ នំ ទុក្ខមន្វេតិ នាវំ ភិន្នមិវោទកំ។|
    count |៧៧៧|
      block |តស្មា ជន្តុ សទា សតោ កាមានិ បរិវជ្ជយេ|
      block |តេ បហាយ តរេ ឱឃំ នាវំ សិត្វាវ បារគូតិ។|
    stand |កាមសុត្តំ បឋមំ និដ្ឋិតំ។|
  block |២។ គុហដ្ឋកសុត្តំ|
    count |៧៧៨|
      block |សត្តោ គុហាយំ ពហុនាភិឆន្នោ តិដ្ឋំ នរោ មោហនស្មិំ បគាឡ្ហោ|
      block |ទូរេ វិវេកា ហិ តថាវិធោ សោ កាមា ហិ លោកេ ន ហិ សុប្បហាយា។|
    count |៧៧៩|
      block |ឥច្ឆានិទានា ភវសាតពទ្ធា តេ ទុប្បមុញ្ចា ន ហិ អញ្ញមោក្ខា|
      block |បច្ឆា បុរេ វាបិ អបេក្ខមានា ឥមេវ កាមេ បុរិមេវ ជប្បំ។|
    count |៧៨០|
      block |កាមេសុ គិទ្ធា បសុតា បមូឡ្ហា អវទានិយា តេ វិសមេ និវិដ្ឋា|
      block |ទុក្ខូបនីតា បរិទេវយន្តិ កិំសូ ភវិស្សាម ឥតោ ចុតាសេ។|
    count |៧៨១|
      block |តស្មា ហិ សិក្ខេថ ឥធេវ ជន្តុ យំ កិញ្ចិ ជញ្ញា វិសមន្តិ លោកេ|
      block |ន តស្ស ហេតូ វិសមំ ចរេយ្យ អប្បញ្ហិទំ ជីវិតមាហុ ធីរា។|
    count |៧៨២|
      block |បស្សាមិ លោកេ បរិផន្ទមានំ បជំ ឥមំ តណ្ហគតំ ភវេសុ|
      block |ហីនា នរា មច្ចុមុខេ លបន្តិ អវីតតណ្ហាសេ ភវាភវេសុ។|
    count |៧៨៣|
      block |មមាយិតេ បស្សថ ផន្ទមានេ មច្ឆេវ អប្បោទកេ ខីណសោតេ|
      block |ឯតម្បិ ទិស្វា អមមោ ចរេយ្យ ភវេសុ អាសត្តិមកុព្ពមានោ។|
    count |៧៨៤|
      block |ឧភោសុ អន្តេសុ វិនេយ្យ ឆន្ទំ ផស្សំ បរិញ្ញាយ អនានុគិទ្ធោ|
      block |យទត្តគរហី តទកុព្ពមានោ ន លិប្បតី ទិដ្ឋសុតេសុ ធីរោ។|
    count |៧៨៥|
      block |សញ្ញំ បរិញ្ញា វិតរេយ្យ ឱឃំ បរិគ្គហេសុ មុនិ នោបលិត្តោ|
      block |អព្ពូឡ្ហសល្លោ ចរមប្បមត្តោ នាសីសតី លោកមិមំ បរញ្ចាតិ។|
    stand |គុហដ្ឋកសុត្តំ ទុតិយំ និដ្ឋិតំ។|
  block |៣។ ទុដ្ឋដ្ឋកសុត្តំ|
    count |៧៨៦|
      block |វទន្តិ វេ ទុដ្ឋមនាបិ ឯកេ អថោបិ វេ សច្ចមនា វទន្តិ|
      block |វាទញ្ច ជាតំ មុនិ នោ ឧបេតិ តស្មា មុនី នត្ថិ ខិលោ កុហិញ្ចិ។|
    count |៧៨៧|
      block |សកញ្ហិ ទិដ្ឋិំ កថមច្ចយេយ្យ ឆន្ទានុនីតោ រុចិយា និវិដ្ឋោ|
      block |សយំ សមត្តានិ បកុព្ពមានោ យថា ហិ ជានេយ្យ តថា វទេយ្យ។|
    count |៧៨៨|
      block |យោ អត្តនោ សីលវតានិ ជន្តុ អនានុបុដ្ឋោវ បរេស បាវ|
      block |អនរិយធម្មំ កុសលា តមាហុ យោ អាតុមានំ សយមេវ បាវ។|
    count |៧៨៩|
      block |សន្តោ ច ភិក្ខុ អភិនិព្ពុតត្តោ ឥតិហន្តិ សីលេសុ អកត្ថមានោ|
      block |តមរិយធម្មំ កុសលា វទន្តិ យស្សុស្សទា នត្ថិ កុហិញ្ចិ លោកេ។|
    count |៧៩០|
      block |បកប្បិតា សង្ខតា យស្ស ធម្មា បុរក្ខតា សន្តិ អវីវទាតា|
      block |យទត្តនិ បស្សតិ អានិសំសំ តំ និស្សិតោ កុប្បបដិច្ច សន្តិំ។|
    count |៧៩១|
      block |ទិដ្ឋីនិវេសា ន ហិ ស្វាតិវត្តា ធម្មេសុ និច្ឆេយ្យ សមុគ្គហីតំ|
      block |តស្មា នរោ តេសុ និវេសនេសុ និរស្សតី អាទិយតី ច ធម្មំ។|
    count |៧៩២|
      block |ធោនស្ស ហិ នត្ថិ កុហិញ្ចិ លោកេ បកប្បិតា ទិដ្ឋិ ភវាភវេសុ|
      block |មាយញ្ច មានញ្ច បហាយ ធោនោ ស កេន គច្ឆេយ្យ អនូបយោ សោ។|
    count |៧៩៣|
      block |ឧបយោ ហិ ធម្មេសុ ឧបេតិ វាទំ អនូបយំ កេន កថំ វទេយ្យ|
      block |អត្តា និរត្តា ន ហិ តស្ស អត្ថិ អធោសិ សោ ទិដ្ឋិមិធេវ សព្ពន្តិ។|
    stand |ទុដ្ឋដ្ឋកសុត្តំ តតិយំ និដ្ឋិតំ។|
  block |៤។ សុទ្ធដ្ឋកសុត្តំ|
    count |៧៩៤|
      block |បស្សាមិ សុទ្ធំ បរមំ អរោគំ ទិដ្ឋេន សំសុទ្ធិ នរស្ស ហោតិ|
      block |ឯវាភិជានំ បរមន្តិ ញត្វា សុទ្ធានុបស្សីតិ បច្ចេតិ ញាណំ។|
    count |៧៩៥|
      block |ទិដ្ឋេន ចេ សុទ្ធិ នរស្ស ហោតិ ញាណេន វា សោ បជហាតិ ទុក្ខំ|
      block |អញ្ញេន សោ សុជ្ឈតិ សោបធីកោ ទិដ្ឋី ហិ នំ បាវ តថា វទានំ។|
    count |៧៩៦|
      block |ន ព្រាហ្មណោ អញ្ញតោ សុទ្ធិមាហ ទិដ្ឋេ សុតេ សីលវតេ មុតេ វា|
      block |បុញ្ញេ ច បាបេ ច អនូបលិត្តោ អត្តញ្ជហោ នយិធ បកុព្ពមានោ។|
    count |៧៩៧|
      block |បុរិមំ បហាយ អបរំ សិតាសេ ឯជានុគា តេ ន តរន្តិ សង្គំ|
      block |តេ ឧគ្គហាយន្តិ និរស្សជន្តិ កបីវ សាខំ បមុញ្ចំ គហាយំ។|
    count |៧៩៨|
      block |សយំ សមាទាយ វតានិ ជន្តុ ឧច្ចាវចំ គច្ឆតិ សញ្ញសត្តោ|
      block |វិទ្វា ច វេទេហិ សមេច្ច ធម្មំ ន ឧច្ចាវចំ គច្ឆតិ ភូរិបញ្ញោ។|
    count |៧៩៩|
      block |ស សព្ពធម្មេសុ វិសេនិភូតោ យំ កិញ្ចិ ទិដ្ឋំ វ សុតំ មុតំ វា|
      block |តមេវ ទស្សិំ វិវដំ ចរន្តំ កេនីធ លោកស្មិ វិកប្បយេយ្យ។|
    count |៨០០|
      block |ន កប្បយន្តិ ន បុរេក្ខរោន្តិ អច្ចន្តសុទ្ធីតិ ន តេ វទន្តិ|
      block |អាទានគន្ថំ គថិតំ វិសជ្ជ អាសំ ន កុព្ពន្តិ កុហិញ្ចិ លោកេ។|
    count |៨០១|
      block |សីមាតិគោ ព្រាហ្មណោ តស្ស នត្ថិ ញត្វា វ ទិស្វា វ សមុគ្គហីតំ|
      block |ន រាគរាគី ន វិរាគរត្តោ តស្សីធ នត្ថី បរមុគ្គហីតន្តិ។|
    stand |សុទ្ធដ្ឋកសុត្តំ ចតុត្ថំ និដ្ឋិតំ។|
  block |៥។ បរមដ្ឋកសុត្តំ|
    count |៨០២|
      block |បរមន្តិ ទិដ្ឋីសុ បរិព្ពសានោ យទុត្តរិ កុរុតេ ជន្តុ លោកេ|
      block |ហីនាតិ អញ្ញេ តតោ សព្ពមាហ តស្មា វិវាទានិ អវីតិវត្តោ។|
    count |៨០៣|
      block |យទត្តនី បស្សតិ អានិសំសំ ទិដ្ឋេ សុតេ សីលវតេ មុតេ វា|
      block |តទេវ សោ តត្ថ សមុគ្គហាយ និហីនតោ បស្សតិ សព្ពមញ្ញំ។|
    count |៨០៤|
      block |តំ វាបិ គន្ថំ កុសលា វទន្តិ យំ និស្សិតោ បស្សតិ ហីនមញ្ញំ|
      block |តស្មា ហិ ទិដ្ឋំ វ សុតំ មុតំ វា សីលព្ពតំ ភិក្ខុ ន និស្សយេយ្យ។|
    count |៨០៥|
      block |ទិដ្ឋិម្បិ លោកស្មិំ ន កប្បយេយ្យ ញាណេន វា សីលវតេន វាបិ|
      block |សមោតិ អត្តានមនូបនេយ្យ ហីនោ ន មញ្ញេថ វិសេសិ វាបិ។|
    count |៨០៦|
      block |អត្តំ បហាយ អនុបាទិយានោ ញាណេបិ សោ និស្សយំ នោ ករោតិ|
      block |ស វេ វិយត្តេសុ ន វគ្គសារី ទិដ្ឋិម្បិ សោ ន បច្ចេតិ កិញ្ចិ។|
    count |៨០៧|
      block |យស្សូភយន្តេ បណិធីធ នត្ថិ ភវាភវាយ ឥធ វា ហុរំ វា|
      block |និវេសនា តស្ស ន សន្តិ កេចិ ធម្មេសុ និច្ឆេយ្យ សមុគ្គហីតំ។|
    count |៨០៨|
      block |តស្សីធ ទិដ្ឋេ វ សុតេ មុតេ វា បកប្បិតា នត្ថិ អណូបិ សញ្ញា|
      block |តំ ព្រាហ្មណំ ទិដ្ឋិមនាទិយានំ កេនីធ លោកស្មិំ វិកប្បយេយ្យ។|
    count |៨០៩|
      block |ន កប្បយន្តិ ន បុរេក្ខរោន្តិ ធម្មាបិ តេសំ ន បដិច្ឆិតាសេ|
      block |ន ព្រាហ្មណោ សីលវតេន នេយ្យោ បារង្គតោ ន បច្ចេតិ តាទីតិ។|
    stand |បរមដ្ឋកសុត្តំ បញ្ចមំ និដ្ឋិតំ។|
  block |៦។ ជរាសុត្តំ|
    count |៨១០|
      block |អប្បំ វត ជីវិតំ ឥទំ ឱរំ វស្សសតាបិ មិយ្យតិ|
      block |យោ ចេបិ អតិច្ច ជីវតិ អថ ខោ សោ ជរសាបិ មិយ្យតិ។|
    count |៨១១|
      block |សោចន្តិ ជនា មមាយិតេ ន ហិ សន្តិ និច្ចា បរិគ្គហា|
      block |វិនាភាវសន្តមេវិទំ ឥតិ ទិស្វា នាគារមាវសេ។|
    count |៨១២|
      block |មរណេនបិ តំ បហីយតិ យំ បុរិសោ មមិទន្តិ មញ្ញតិ|
      block |ឯតម្បិ វិទិត្វា បណ្ឌិតោ ន មមត្តាយ នមេថ មាមកោ។|
    count |៨១៣|
      block |សុបិនេន យថាបិ សង្គតំ បដិពុទ្ធោ បុរិសោ ន បស្សតិ|
      block |ឯវម្បិ បិយាយិតំ ជនំ បេតំ កាលកតំ ន បស្សតិ។|
    count |៨១៤|
      block |ទិដ្ឋាបិ សុតាបិ តេ ជនា យេសំ នាមមិទំ បវុច្ចតិ|
      block |នាមំយេវាវសិស្សតិ អក្ខេយ្យំ បេតស្ស ជន្តុនោ។|
    count |៨១៥|
      block |សោកប្បរិទេវមច្ឆរំ ន ជហន្តិ គិទ្ធា មមាយិតេ|
      block |តស្មា មុនយោ បរិគ្គហំ ហិត្វា អចរិំសុ ខេមទស្សិនោ។|
    count |៨១៦|
      block |បតិលីនចរស្ស ភិក្ខុនោ ភជមានស្ស វិវិត្តមាសនំ|
      block |សាមគ្គិយមាហុ តស្ស តំ យោ អត្តានំ ភវនេ ន ទស្សយេ។|
    count |៨១៧|
      block |សព្ពត្ថ មុនី អនិស្សិតោ ន បិយំ កុព្ពតិ នោបិ អប្បិយំ|
      block |តស្មិំ បរិទេវមច្ឆរំ បណ្ណេ វារិ យថា ន លិម្បតិ។|
    count |៨១៨|
      block |ឧទពិន្ទុ យថាបិ បោក្ខរេ បទុមេ វារិ យថា ន លិម្បតិ|
      block |ឯវំ មុនិ នោបលិម្បតិ យទិទំ ទិដ្ឋសុតំ មុតេសុ វា។|
    count |៨១៩|
      block |ធោនោ ន ហិ តេន មញ្ញតិ យទិទំ ទិដ្ឋសុតំ មុតេសុ វា|
      block |នាញ្ញេន វិសុទ្ធិមិច្ឆតិ ន ហិ សោ រជ្ជតិ នោ វិរជ្ជតីតិ។|
    stand |ជរាសុត្តំ ឆដ្ឋំ និដ្ឋិតំ។|
  block |៧។ តិស្សមេត្តេយ្យសុត្តំ|
    count |៨២០|
      block |មេថុនមនុយុត្តស្ស ឥច្ចាយស្មា តិស្សោ មេត្តេយ្យោ វិឃាតំ ព្រូហិ មារិស|
      block |សុត្វាន តវ សាសនំ វិវេកេ សិក្ខិស្សាមសេ។|
    count |៨២១|
      block |មេថុនមនុយុត្តស្ស មេត្តេយ្យាតិ ភគវា មុស្សតេ វាបិ សាសនំ|
      block |មិច្ឆា ច បដិបជ្ជតិ ឯតំ តស្មិំ អនារិយំ។|
    count |៨២២|
      block |ឯកោ បុព្ពេ ចរិត្វាន មេថុនំ យោ និសេវតិ|
      block |យានំ ភន្តំ វ តំ លោកេ ហីនមាហុ បុថុជ្ជនំ។|
    count |៨២៣|
      block |យសោ កិត្តិ ច យា បុព្ពេ ហាយតេ វាបិ តស្ស សា|
      block |ឯតម្បិ ទិស្វា សិក្ខេថ មេថុនំ វិប្បហាតវេ។|
    count |៨២៤|
      block |សង្កប្បេហិ បរេតោ សោ កបណោ វិយ ឈាយតិ|
      block |សុត្វា បរេសំ និគ្ឃោសំ មង្កុ ហោតិ តថាវិធោ។|
    count |៨២៥|
      block |អថ សត្ថានិ កុរុតេ បរវាទេហិ ចោទិតោ|
      block |ឯស ខ្វស្ស មហាគេធោ មោសវជ្ជំ បគាហតិ។|
    count |៨២៦|
      block |បណ្ឌិតោតិ សមញ្ញាតោ ឯកចរិយំ អធិដ្ឋិតោ|
      block |អថាបិ មេថុនេ យុត្តោ មន្ទោវ បរិកិស្សតិ។|
    count |៨២៧|
      block |ឯតមាទីនវំ ញត្វា មុនិ បុព្ពាបរេ ឥធ|
      block |ឯកចរិយំ ទឡ្ហំ កយិរា ន និសេវេថ មេថុនំ។|
    count |៨២៨|
      block |វិវេកញ្ញេវ សិក្ខេថ ឯតទរិយានមុត្តមំ|
      block |ន តេន សេដ្ឋោ មញ្ញេថ ស វេ និព្ពានសន្តិកេ។|
    count |៨២៩|
      block |រិត្តស្ស មុនិនោ ចរតោ កាមេសុ អនបេក្ខិនោ|
      block |ឱឃតិណ្ណស្ស បិហយន្តិ កាមេសុ គធិតា បជាតិ។|
    stand |តិស្សមេត្តេយ្យសុត្តំ សត្តមំ និដ្ឋិតំ។|
  block |៨។ បសូរសុត្តំ|
    count |៨៣០|
      block |ឥធេវ សុទ្ធិ ឥតិ វាទយន្តិ នាញ្ញេសុ ធម្មេសុ វិសុទ្ធិមាហុ|
      block |យំ និស្សិតា តត្ថ សុភំ វទានា បច្ចេកសច្ចេសុ បុថូ និវិដ្ឋា។|
    count |៨៣១|
      block |តេ វាទកាមា បរិសំ វិគយ្ហ ពាលំ ទហន្តី មិថុ អញ្ញមញ្ញំ|
      block |វទន្តិ តេ អញ្ញសិតា កថោជ្ជំ បសំសកាមា កុសលា វទានា។|
    count |៨៣២|
      block |យុត្តោ កថាយំ បរិសាយ មជ្ឈេ បសំសមិច្ឆំ វិនិឃាតិ ហោតិ|
      block |អបាហតស្មិំ បន មង្កុ ហោតិ និន្ទាយ សោ កុប្បតិ រន្ធមេសី។|
    count |៨៣៣|
      block |យមស្ស វាទំ បរិហីនមាហុ អបាហតំ បញ្ហវិមំសកាសេ|
      block |បរិទេវតិ សោចតិ ហីនវាទោ ឧបច្ចគា មន្តិ អនុត្ថុនាតិ។|
    count |៨៣៤|
      block |ឯតេ វិវាទា សមណេសុ ជាតា ឯតេសុ ឧគ្ឃាតិ និឃាតិ ហោតិ|
      block |ឯតម្បិ ទិស្វា វិរមេ កថោជ្ជំ ន ហញ្ញទត្ថត្ថិបសំសលាភា។|
    count |៨៣៥|
      block |បសំសិតោ វា បន តត្ថ ហោតិ អក្ខាយ វាទំ បរិសាយ មជ្ឈេ|
      block |សោ ហស្សតី ឧណ្ណមតី ច តេន បប្បុយ្យ តមត្ថំ យថា មនោ អហុ។|
    count |៨៣៦|
      block |យា ឧណ្ណតី សាស្ស វិឃាតភូមិ មានាតិមានំ វទតេ បនេសោ|
      block |ឯតម្បិ ទិស្វា ន វិវាទយេថ ន ហិ តេន សុទ្ធិំ កុសលា វទន្តិ។|
    count |៨៣៧|
      block |សូរោ យថា រាជខាទាយ បុដ្ឋោ អភិគជ្ជមេតិ បដិសូរមិច្ឆំ|
      block |យេនេវ សោ តេន បលេហិ សូរ បុព្ពេវ នត្ថិ យទិទំ យុធាយ។|
    count |៨៣៨|
      block |យេ ទិដ្ឋិមុគ្គយ្ហ វិវាទយន្តិ ឥទមេវ សច្ចន្តិ ច វាទយន្តិ|
      block |តេ ត្វំ វទស្សូ ន ហិ តេធ អត្ថិ វាទម្ហិ ជាតេ បដិសេនិកត្តា។|
    count |៨៣៩|
      block |វិសេនិកត្វា បន យេ ចរន្តិ ទិដ្ឋីហិ ទិដ្ឋិំ អវិរុជ្ឈមានា|
      block |តេសុ ត្វំ កិំ លភេថោ បសូរ យេសីធ នត្ថី បរមុគ្គហីតំ។|
    count |៨៤០|
      block |អថ ត្វំ បវិតក្កមាគមា មនសា ទិដ្ឋិគតានិ ចិន្តយន្តោ|
      block |ធោនេន យុគំ សមាគមា ន ហិ ត្វំ សក្ខសិ សម្បយាតវេតិ។|
    stand |បសូរសុត្តំ អដ្ឋមំ និដ្ឋិតំ។|
  block |៩។ មាគណ្ឌិយសុត្តំ|
    count |៨៤១|
      block |ទិស្វាន តណ្ហំ អរតិំ រគញ្ច នាហោសិ ឆន្ទោ អបិ មេថុនស្មិំ|
      block |កិមេវិទំ មុត្តករីសបុណ្ណំ បាទាបិ នំ សម្ផុសិតុំ ន ឥច្ឆេ។|
    count |៨៤២|
      block |ឯតាទិសំ ចេ រតនំ ន ឥច្ឆសិ នារិំ នរិន្ទេហិ ពហូហិ បត្ថិតំ|
      block |ទិដ្ឋិគតំ សីលវតំ នុ ជីវិតំ ភវូបបត្តិញ្ច វទេសិ កីទិសំ។|
    count |៨៤៣|
      block |ឥទំ វទាមីតិ ន តស្ស ហោតិ មាគណ្ឌិយាតិ ភគវា|
      block |ធម្មេសុ និច្ឆេយ្យ សមុគ្គហីតំ|
      block |បស្សញ្ច ទិដ្ឋីសុ អនុគ្គហាយ|
      block |អជ្ឈត្តសន្តិំ បចិនំ អទស្សំ។|
    count |៨៤៤|
      block |វិនិច្ឆយា យានិ បកប្បិតានិ ឥតិ មាគណ្ឌិយោ|
      block |តេ វេ មុនី ព្រូសិ អនុគ្គហាយ|
      block |អជ្ឈត្តសន្តីតិ យមេតមត្ថំ|
      block |កថំ នុ ធីរេហិ បវេទិតំ តំ។|
    count |៨៤៥|
      block |ន ទិដ្ឋិយា ន សុតិយា ន ញាណេន មាគណ្ឌិយាតិ ភគវា|
      block |សីលព្ពតេនាបិ ន សុទ្ធិមាហ|
      block |អទិដ្ឋិយា អស្សុតិយា អញាណា|
      block |អសីលតា អព្ពតា នោបិ តេន|
      block |ឯតេ ច និស្សជ្ជ អនុគ្គហាយ|
      block |សន្តោ អនិស្សាយ ភវំ ន ជប្បេ។|
    count |៨៤៦|
      block |នោ ចេ កិរ ទិដ្ឋិយា ន សុតិយា ន ញាណេន ឥតិ មាគណ្ឌិយោ|
      block |សីលព្ពតេនាបិ ន សុទ្ធិមាហ|
      block |អទិដ្ឋិយា អស្សុតិយា អញាណា|
      block |អសីលតា អព្ពតា នោបិ តេន|
      block |មញ្ញាមហំ មោមុហមេវ ធម្មំ|
      block |ទិដ្ឋិយា ឯកេ បច្ចេន្តិ សុទ្ធិំ។|
    count |៨៤៧|
      block |ទិដ្ឋញ្ច និស្សាយ អនុបុច្ឆមានោ មាគណ្ឌិយាតិ ភគវា|
      block |សមុគ្គហីតេសុ បមោហមាគា|
      block |ឥតោ ច នាទ្ទក្ខិ អណុម្បិ សញ្ញំ|
      block |តស្មា តុវំ មោមុហតោ ទហាសិ។|
    count |៨៤៨|
      block |សមោ វិសេសី ឧទ វា និហីនោ យោ មញ្ញតី សោ វិវទេថ តេន|
      block |តីសុ វិធាសុ អវិកម្បមានោ សមោ វិសេសីតិ ន តស្ស ហោតិ។|
    count |៨៤៩|
      block |សច្ចន្តិ សោ ព្រាហ្មណោ កិំ វទេយ្យ មុសាតិ វា សោ វិវទេថ កេន|
      block |យស្មិំ សមំ វិសមំ វាបិ នត្ថិ ស កេន វាទំ បដិសំយុជេយ្យ។|
    count |៨៥០|
      block |ឱកំ បហាយ អនិកេតសារី គាមេ អកុព្ពំ មុនិ សន្ថវានិ|
      block |កាមេហិ រិត្តោ អបុរេក្ខរានោ កថំ ន វិគ្គយ្ហ ជនេន កយិរា។|
    count |៨៥១|
      block |យេហិ វិវិត្តោ វិចរេយ្យ លោកេ ន តានិ ឧគ្គយ្ហ វទេយ្យ នាគោ|
      block |ជលម្ពុជំ កណ្ឌកំ វារិជំ យថា ជលេន បង្កេន ចនូបលិត្តំ|
      block |ឯវំ មុនី សន្តិវាទោ អគិទ្ធោ កាមេ ច លោកេ ច អនូបលិត្តោ។|
    count |៨៥២|
      block |ន វេទគូ ទិដ្ឋិយាយកោ ន មុតិយា ស មានមេតិ ន ហិ តម្មយោ សោ|
      block |ន កម្មុនា នោបិ សុតេន នេយ្យោ អនូបនីតោ ស និវេសនេសុ។|
    count |៨៥៣|
      block |សញ្ញាវិរត្តស្ស ន សន្តិ គន្ថា បញ្ញាវិមុត្តស្ស ន សន្តិ មោហា|
      block |សញ្ញញ្ច ទិដ្ឋិញ្ច យេ អគ្គហេសុំ តេ ឃដ្ដយន្តា វិចរន្តិ លោកេតិ។|
    stand |មាគណ្ឌិយសុត្តំ នវមំ និដ្ឋិតំ។|
  block |១០។ បុរាភេទសុត្តំ|
    count |៨៥៤|
      block |កថំទស្សី កថំសីលោ ឧបសន្តោតិ វុច្ចតិ|
      block |តំ មេ គោតម បព្រូហិ បុច្ឆិតោ ឧត្តមំ នរំ។|
    count |៨៥៥|
      block |វីតតណ្ហោ បុរា ភេទា ឥតិ ភគវា បុព្ពមន្តមនិស្សិតោ|
      block |វេមជ្ឈេ នុបសង្ខេយ្យោ តស្ស នត្ថិ បុរក្ខតំ។|
    count |៨៥៦|
      block |អក្កោធនោ អសន្តាសី អវិកត្ថី អកុក្កុចោ|
      block |មន្តភាណី អនុទ្ធតោ ស វេ វាចាយតោ មុនិ។|
    count |៨៥៧|
      block |និរាសត្តិ អនាគតេ អតីតំ នានុសោចតិ|
      block |វិវេកទស្សី ផស្សេសុ ទិដ្ឋីសុ ច ន នីយតិ។|
    count |៨៥៨|
      block |បតិលីនោ អកុហកោ អបិហាលុ អមច្ឆរី|
      block |អប្បគព្ភោ អជេគុច្ឆោ បេសុណេយ្យេ ច នោ យុតោ។|
    count |៨៥៩|
      block |សាតិយេសុ អនស្សាវី អតិមានេ ច នោ យុតោ|
      block |សណ្ហោ ច បដិភានវា ន សទ្ធោ ន វិរជ្ជតិ។|
    count |៨៦០|
      block |លាភកម្យា ន សិក្ខតិ អលាភេ ច ន កុប្បតិ|
      block |អវិរុទ្ធោ ច តណ្ហាយ រសេសុ នានុគិជ្ឈតិ។|
    count |៨៦១|
      block |ឧបេក្ខកោ សទា សតោ ន លោកេ មញ្ញតេ សមំ|
      block |ន វិសេសី ន នីចេយ្យោ តស្ស នោ សន្តិ ឧស្សទា។|
    count |៨៦២|
      block |យស្ស និស្សយនា នត្ថិ ញត្វា ធម្មំ អនិស្សិតោ|
      block |ភវាយ វិភវាយ វា តណ្ហា យស្ស ន វិជ្ជតិ។|
    count |៨៦៣|
      block |តំ ព្រូមិ ឧបសន្តោតិ កាមេសុ អនបេក្ខិនំ|
      block |គន្ថា តស្ស ន វិជ្ជន្តិ អតរី សោ វិសត្តិកំ។|
    count |៨៦៤|
      block |ន តស្ស បុត្តា បសវោ ខេត្តំ វត្ថុញ្ច វិជ្ជតិ|
      block |អត្តា វាបិ និរត្តា វា ន តស្មិំ ឧបលព្ភតិ។|
    count |៨៦៥|
      block |យេន នំ វជ្ជុំ បុថុជ្ជនា អថោ សមណព្រាហ្មណា|
      block |តំ តស្ស អបុរក្ខតំ តស្មា វាទេសុ នេជតិ។|
    count |៨៦៦|
      block |វីតគេធោ អមច្ឆរី ន ឧស្សេសុ វទតេ មុនិ|
      block |ន សមេសុ ន ឱមេសុ កប្បំ នេតិ អកប្បិយោ។|
    count |៨៦៧|
      block |យស្ស លោកេ សកំ នត្ថិ អសតា ច ន សោចតិ|
      block |ធម្មេសុ ច ន គច្ឆតិ ស វេ សន្តោតិ វុច្ចតីតិ។|
    stand |បុរាភេទសុត្តំ ទសមំ និដ្ឋិតំ។|
  block |១១។ កលហវិវាទសុត្តំ|
    count |៨៦៨|
      block |កុតោបហូតា កលហា វិវាទា បរិទេវសោកា សហមច្ឆរា ច|
      block |មានាតិមានា សហបេសុណា ច កុតោបហូតា តេ តទិង្ឃ ព្រូហិ។|
    count |៨៦៩|
      block |បិយប្បហូតា កលហា វិវាទា|
      block |បរិទេវសោកា សហមច្ឆរា ច|
      block |មានាតិមានា សហបេសុណា ច|
      block |មច្ឆេរយុត្តា កលហា វិវាទា|
      block |វិវាទជាតេសុ ច បេសុណានិ។|
    count |៨៧០|
      block |បិយា សុ លោកស្មិំ កុតោនិទានា យេ ចាបិ លោភា វិចរន្តិ លោកេ|
      block |អាសា ច និដ្ឋា ច កុតោនិទានា យេ សម្បរាយាយ នរស្ស ហោន្តិ។|
    count |៨៧១|
      block |ឆន្ទានិទានានិ បិយានិ លោកេ យេ ចាបិ លោភា វិចរន្តិ លោកេ|
      block |អាសា ច និដ្ឋា ច ឥតោនិទានា យេ សម្បរាយាយ នរស្ស ហោន្តិ។|
    count |៨៧២|
      block |ឆន្ទោ នុ លោកស្មិំ កុតោនិទានោ វិនិច្ឆយា ចាបិ កុតោបហូតា|
      block |កោធោ មោសវជ្ជញ្ច កថំកថា ច យេ វាបិ ធម្មា សមណេន វុត្តា។|
    count |៨៧៣|
      block |សាតំ អសាតន្តិ យមាហុ លោកេ តមូបនិស្សាយ បហោតិ ឆន្ទោ|
      block |រូបេសុ ទិស្វា វិភវំ ភវញ្ច វិនិច្ឆយំ កុព្ពតិ ជន្តុ លោកេ។|
    count |៨៧៤|
      block |កោធោ មោសវជ្ជញ្ច កថំកថា ច ឯតេបិ ធម្មា ទ្វយមេវ សន្តេ|
      block |កថំកថី ញាណបថាយ សិក្ខេ ញត្វា បវុត្តា សមណេន ធម្មា។|
    count |៨៧៥|
      block |សាតំ អសាតញ្ច កុតោនិទានា កិស្មិំ អសន្តេ ន ភវន្តិ ហេតេ|
      block |វិភវំ ភវញ្ចាបិ យមេតមត្ថំ ឯតំ មេ បព្រូហិ យតោនិទានំ។|
    count |៨៧៦|
      block |ផស្សនិទានំ សាតំ អសាតំ ផស្សេ អសន្តេ ន ភវន្តិ ហេតេ|
      block |វិភវំ ភវញ្ចាបិ យមេតមត្ថំ ឯតំ តេ បព្រូមិ ឥតោនិទានំ។|
    count |៨៧៧|
      block |ផស្សោ នុ លោកស្មិ កុតោនិទានោ បរិគ្គហា ចាបិ កុតោបហូតា|
      block |កិស្មិំ អសន្តេ ន មមត្តមត្ថិ កិស្មិំ វិភូតេ ន ផុសន្តិ ផស្សា។|
    count |៨៧៨|
      block |នាមញ្ច រូបញ្ច បដិច្ច ផស្សោ ឥច្ឆានិទានានិ បរិគ្គហានិ|
      block |ឥច្ឆាយសន្ត្យា ន មមត្តមត្ថិ រូបេ វិភូតេ ន ផុសន្តិ ផស្សា។|
    count |៨៧៩|
      block |កថំសមេតស្ស វិភោតិ រូបំ សុខំ ទុខញ្ចាបិ កថំ វិភោតិ|
      block |ឯតំ មេ បព្រូហិ យថា វិភោតិ តំ ជានិយាមាតិ មេ មនោ អហុ។|
    count |៨៨០|
      block |ន សញ្ញសញ្ញី ន វិសញ្ញសញ្ញី នោបិ អសញ្ញី ន វិភូតសញ្ញី|
      block |ឯវំសមេតស្ស វិភោតិ រូបំ សញ្ញានិទានា ហិ បបញ្ចសង្ខា។|
    count |៨៨១|
      block |យំ តំ អបុច្ឆិម្ហ អកិត្តយី នោ|
      block |អញ្ញំ តំ បុច្ឆាម តទិង្ឃ ព្រូហិ|
      block |ឯត្តាវតគ្គំ នុ វទន្តិ ហេកេ|
      block |យក្ខស្ស សុទ្ធិំ ឥធ បណ្ឌិតាសេ|
      block |ឧទាហុ អញ្ញម្បិ វទន្តិ ឯត្តោ។|
    count |៨៨២|
      block |ឯត្តាវតគ្គម្បិ វទន្តិ ហេកេ យក្ខស្ស សុទ្ធិំ ឥធ បណ្ឌិតាសេ|
      block |តេសំ បនេកេ សមយំ វទន្តិ អនុបាទិសេសេ កុសលា វទានា។|
    count |៨៨៣|
      block |ឯតេ ច ញត្វា ឧបនិស្សិតាតិ ញត្វា មុនី និស្សយេ សោ វិមំសី|
      block |ញត្វា វិមុត្តោ ន វិវាទមេតិ ភវាភវាយ ន សមេតិ ធីរោតិ។|
    stand |កលហវិវាទសុត្តំ ឯកាទសមំ និដ្ឋិតំ។|
  block |១២។ ចូឡព្យូហសុត្តំ|
    count |៨៨៤|
      block |សកំសកំទិដ្ឋិបរិព្ពសានា វិគ្គយ្ហ នានា កុសលា វទន្តិ|
      block |យោ ឯវំ ជានាតិ ស វេទិ ធម្មំ ឥទំ បដិក្កោសមកេវលី សោ។|
    count |៨៨៥|
      block |ឯវម្បិ វិគ្គយ្ហ វិវាទយន្តិ ពាលោ បរោ អក្កុសលោតិ ចាហុ|
      block |សច្ចោ នុ វាទោ កតមោ ឥមេសំ សព្ពេវ ហីមេ កុសលា វទានា។|
    count |៨៨៦|
      block |បរស្ស ចេ ធម្មមនានុជានំ ពាលោមកោ ហោតិ និហីនបញ្ញោ|
      block |សព្ពេវ ពាលា សុនិហីនបញ្ញា សព្ពេវិមេ ទិដ្ឋិបរិព្ពសានា។|
    count |៨៨៧|
      block |សន្ទិដ្ឋិយា ចេវ ន វីវទាតា សំសុទ្ធបញ្ញា កុសលា មុតីមា|
      block |ន តេសំ កោចិ បរិហីនបញ្ញោ ទិដ្ឋី ហិ តេសម្បិ តថា សមត្តា។|
    count |៨៨៨|
      block |ន វាហមេតំ តថិយន្តិ ព្រូមិ យមាហុ ពាលា មិថុ អញ្ញមញ្ញំ|
      block |សកំសកំទិដ្ឋិមកំសុ សច្ចំ តស្មា ហិ ពាលោតិ បរំ ទហន្តិ។|
    count |៨៨៩|
      block |យមាហុ សច្ចំ តថិយន្តិ ឯកេ តមាហុ អញ្ញេ តុច្ឆំ មុសាតិ|
      block |ឯវម្បិ វិគយ្ហ វិវាទយន្តិ កស្មា ន ឯកំ សមណា វទន្តិ។|
    count |៨៩០|
      block |ឯកញ្ហិ សច្ចំ ន ទុតីយមត្ថិ យស្មិំ បជា នោ វិវទេ បជានំ|
      block |នានា តេ សច្ចានិ សយំ ថុនន្តិ តស្មា ន ឯកំ សមណា វទន្តិ។|
    count |៨៩១|
      block |កស្មា នុ សច្ចានិ វទន្តិ នានា បវាទិយាសេ កុសលា វទានា|
      block |សច្ចានិ សុតានិ ពហូនិ នានា ឧទាហុ តេ តក្កមនុស្សរន្តិ។|
    count |៨៩២|
      block |ន ហេវ សច្ចានិ ពហូនិ នានា អញ្ញត្រ សញ្ញាយ និច្ចានិ លោកេ|
      block |តក្កញ្ច ទិដ្ឋីសុ បកប្បយិត្វា សច្ចំ មុសាតិ ទ្វយធម្មមាហុ។|
    count |៨៩៣|
      block |ទិដ្ឋេ សុតេ សីលវតេ មុតេ វា ឯតេ ច និស្សាយ វិមានទស្សី|
      block |វិនិច្ឆយេ ឋត្វា បហស្សមានោ ពាលោ បរោ អក្កុសលោតិ ចាហ។|
    count |៨៩៤|
      block |យេនេវ ពាលោតិ បរំ ទហាតិ តេនាតុមានំ កុសលោតិ ចាហ|
      block |សយមត្តនា សោ កុសលោ វទានោ អញ្ញំ វិមានេតិ តទេវ បាវ។|
    count |៨៩៥|
      block |អតិសារទិដ្ឋិយាវ សោ សមត្តោ មានេន មត្តោ បរិបុណ្ណមានី|
      block |សយមេវ សាមំ មនសាភិសិត្តោ ទិដ្ឋី ហិ សា តស្ស តថា សមត្តា។|
    count |៨៩៦|
      block |បរស្ស ចេ ហិ វចសា និហីនោ តុមោ សហា ហោតិ និហីនបញ្ញោ|
      block |អថ ចេ សយំ វេទគូ ហោតិ ធីរោ ន កោចិ ពាលោ សមណេសុ អត្ថិ។|
    count |៨៩៧|
      block |អញ្ញំ ឥតោ យាភិវទន្តិ ធម្មំ អបរទ្ធា សុទ្ធិមកេវលី តេ|
      block |ឯវម្បិ តិត្ថ្យា បុថុសោ វទន្តិ សន្ទិដ្ឋិរាគេន ហិ តេភិរត្តា។|
    count |៨៩៨|
      block |ឥធេវ សុទ្ធិ ឥតិ វាទយន្តិ នាញ្ញេសុ ធម្មេសុ វិសុទ្ធិមាហុ|
      block |ឯវម្បិ តិត្ថ្យា បុថុសោ និវិដ្ឋា សកាយនេ តត្ថ ទឡ្ហំ វទានា។|
    count |៨៩៩|
      block |សកាយនេ វាបិ ទឡ្ហំ វទានោ កមេត្ថ ពាលោតិ បរំ ទហេយ្យ|
      block |សយមេវ សោ មេធគមាវហេយ្យ បរំ វទំ ពាលមសុទ្ធិធម្មំ។|
    count |៩០០|
      block |វិនិច្ឆយេ ឋត្វា សយំ បមាយ ឧទ្ធំ ស លោកស្មិំ វិវាទមេតិ|
      block |ហិត្វាន សព្ពានិ វិនិច្ឆយានិ ន មេធគំ កុព្ពតិ ជន្តុ លោកេតិ។|
    stand |ចូឡព្យូហសុត្តំ ទ្វាទសមំ និដ្ឋិតំ។|
  block |១៣។ មហាព្យូហសុត្តំ|
    count |៩០១|
      block |យេ កេចិមេ ទិដ្ឋិបរិព្ពសានា ឥទមេវ សច្ចន្តិ វិវាទយន្តិ|
      block |សព្ពេវ តេ និន្ទមន្វានយន្តិ អថោ បសំសម្បិ លភន្តិ តត្ថ។|
    count |៩០២|
      block |អប្បញ្ហិ ឯតំ ន អលំ សមាយ ទុវេ វិវាទស្ស ផលានិ ព្រូមិ|
      block |ឯតម្បិ ទិស្វា ន វិវាទយេថ ខេមាភិបស្សំ អវិវាទភូមិំ។|
    count |៩០៣|
      block |យា កាចិមា សម្មុតិយោ បុថុជ្ជា សព្ពាវ ឯតា ន ឧបេតិ វិទ្វា|
      block |អនូបយោ សោ ឧបយំ កិមេយ្យ ទិដ្ឋេ សុតេ ខន្តិមកុព្ពមានោ។|
    count |៩០៤|
      block |សីលុត្តមា សញ្ញមេនាហុ សុទ្ធិំ វតំ សមាទាយ ឧបដ្ឋិតាសេ|
      block |ឥធេវ សិក្ខេម អថស្ស សុទ្ធិំ ភវូបនីតា កុសលា វទានា។|
    count |៩០៥|
      block |សចេ ចុតោ សីលវតតោ ហោតិ បវេធតី កម្ម វិរាធយិត្វា|
      block |បជប្បតី បត្ថយតី ច សុទ្ធិំ សត្ថាវ ហីនោ បវសំ ឃរម្ហា។|
    count |៩០៦|
      block |សីលព្ពតំ វាបិ បហាយ សព្ពំ កម្មញ្ច សាវជ្ជនវជ្ជមេតំ|
      block |សុទ្ធិំ អសុទ្ធិន្តិ អបត្ថយានោ វិរតោ ចរេ សន្តិមនុគ្គហាយ។|
    count |៩០៧|
      block |តមូបនិស្សាយ ជិគុច្ឆិតំ វា អថវាបិ ទិដ្ឋំ វ សុតំ មុតំ វា|
      block |ឧទ្ធំសរា សុទ្ធិមនុត្ថុនន្តិ អវីតតណ្ហាសេ ភវាភវេសុ។|
    count |៩០៨|
      block |បត្ថយមានស្ស ហិ ជប្បិតានិ បវេធិតំ វាបិ បកប្បិតេសុ|
      block |ចុតូបបាតោ ឥធ យស្ស នត្ថិ ស កេន វេធេយ្យ កុហិំវ ជប្បេ។|
    count |៩០៩|
      block |យមាហុ ធម្មំ បរមន្តិ ឯកេ តមេវ ហីនន្តិ បនាហុ អញ្ញេ|
    block |សច្ចោ នុ វាទោ កតមោ ឥមេសំ សព្ពេវ ហីមេ កុសលា វទានា។|
    count |៩១០|
      block |សកញ្ហិ ធម្មំ បរិបុណ្ណមាហុ អញ្ញស្ស ធម្មំ បន ហីនមាហុ|
      block |ឯវម្បិ វិគ្គយ្ហ វិវាទយន្តិ សកំ សកំ សម្មុតិមាហុ សច្ចំ។|
    count |៩១១|
      block |បរស្ស ចេ វម្ភយិតេន ហីនោ ន កោចិ ធម្មេសុ វិសេសិ អស្ស|
      block |បុថូ ហិ អញ្ញស្ស វទន្តិ ធម្មំ និហីនតោ សម្ហិ ទឡ្ហំ វទានា។|
    count |៩១២|
      block |សទ្ធម្មបូជាបិ នេសំ តថេវ យថា បសំសន្តិ សកាយនានិ|
      block |សព្ពេវ វាទា តថិយា ភវេយ្យុំ សុទ្ធី ហិ នេសំ បច្ចត្តមេវ។|
    count |៩១៣|
      block |ន ព្រាហ្មណស្ស បរនេយ្យមត្ថិ ធម្មេសុ និច្ឆេយ្យ សមុគ្គហីតំ|
      block |តស្មា វិវាទានិ ឧបាតិវត្តោ ន ហិ សេដ្ឋតោ បស្សតិ ធម្មមញ្ញំ។|
    count |៩១៤|
      block |ជានាមិ បស្សាមិ តថេវ ឯតំ ទិដ្ឋិយា ឯកេ បច្ចេន្តិ សុទ្ធិំ|
      block |អទ្ទក្ខិ ចេ កិញ្ហិ តុមស្ស តេន អតិសិត្វា អញ្ញេន វទន្តិ សុទ្ធិំ។|
    count |៩១៥|
      block |បស្សំ នរោ ទក្ខតិ នាមរូបំ ទិស្វាន វា ញស្សតិ តានិមេវ|
      block |កាមំ ពហុំ បស្សតុ អប្បកំ វា ន ហិ តេន សុទ្ធិំ កុសលា វទន្តិ។|
    count |៩១៦|
      block |និវិស្សវាទី ន ហិ សុព្ពិនាយោ បកប្បិតំ ទិដ្ឋិ បុរេក្ខរានោ|
      block |យំ និស្សិតោ តត្ថ សុភំ វទានោ សុទ្ធិំវទោ តត្ថ តថទ្ទសា សោ។|
    count |៩១៧|
      block |ន ព្រាហ្មណោ កប្បមុបេតិ សង្ខា ន ទិដ្ឋិសារី នបិ ញាណពន្ធុ|
      block |ញត្វា ច សោ សម្មុតិយោ បុថុជ្ជា ឧបេក្ខតី ឧគ្គហណន្តិ មញ្ញេ។|
    count |៩១៨|
      block |វិស្សជ្ជ គន្ថានិ មុនីធ លោកេ វិវាទជាតេសុ ន វគ្គសារី|
      block |សន្តោ អសន្តេសុ ឧបេក្ខកោ សោ អនុគ្គហោ ឧគ្គហណន្តិ មញ្ញេ។|
    count |៩១៩|
      block |បុព្ពាសវេ ហិត្វា នវេ អកុព្ពំ ន ឆន្ទគូ នោបិ និវិស្សវាទី|
      block |ស វិប្បមុត្តោ ទិដ្ឋិគតេហិ ធីរោ ន លិម្បតិ លោកេ អនត្តគរហី។|
    count |៩២០|
      block |ស សព្ពធម្មេសុ វិសេនិភូតោ យំ កិញ្ចិ ទិដ្ឋំ វ សុតំ មុតំ វា|
      block |ស បន្នភារោ មុនិ វិប្បមុត្តោ ន កប្បិយោ នូបរតោ ន បត្ថិយោតិ។|
    stand |មហាព្យូហសុត្តំ តេរសមំ និដ្ឋិតំ។|
  block |១៤។ តុវដកសុត្តំ|
    count |៩២១|
      block |បុច្ឆាមិ តំ អាទិច្ចពន្ធុ វិវេកំ សន្តិបទញ្ច មហេសិ|
      block |កថំ ទិស្វា និព្ពាតិ ភិក្ខុ អនុបាទិយានោ លោកស្មិំ កិញ្ចិ។|
    count |៩២២|
      block |មូលំ បបញ្ចសង្ខាយ ឥតិ ភគវា|
      block |មន្តា អស្មីតិ សព្ពមុបរុន្ធេ|
      block |យា កាចិ តណ្ហា អជ្ឈត្តំ|
      block |តាសំ វិនយា សទា សតោ សិក្ខេ។|
    count |៩២៣|
      block |យំ កិញ្ចិ ធម្មមភិជញ្ញា អជ្ឈត្តំ អថវាបិ ពហិទ្ធា|
      block |ន តេន ថាមំ កុព្ពេថ ន ហិ សា និព្ពុតិ សតំ វុត្តា។|
    count |៩២៤|
      block |សេយ្យោ ន តេន មញ្ញេយ្យ នីចេយ្យោ អថវាបិ សរិក្ខោ|
      block |ផុដ្ឋោ អនេករូបេហិ នាតុមានំ វិកប្បយំ តិដ្ឋេ។|
    count |៩២៥|
      block |អជ្ឈត្តមេវុបសមេ ន អញ្ញតោ ភិក្ខុ សន្តិមេសេយ្យ|
      block |អជ្ឈត្តំ ឧបសន្តស្ស នត្ថិ អត្តា កុតោ និរត្តា វា។|
    count |៩២៦|
      block |មជ្ឈេ យថា សមុទ្ទស្ស ឩមិ នោ ជាយតី ឋិតោ ហោតិ|
      block |ឯវំ ឋិតោ អនេជស្ស ឧស្សទំ ភិក្ខុ ន ករេយ្យ កុហិញ្ចិ។|
    count |៩២៧|
      block |អកិត្តយី វិវដចក្ខុ សក្ខិធម្មំ បរិស្សយវិនយំ|
      block |បដិបទំ វទេហិ ភទ្ទន្តេ បាតិមោក្ខំ អថវាបិ សមាធិំ។|
    count |៩២៨|
      block |ចក្ខូហិ នេវ លោលស្ស គាមកថាយ អាវរយេ សោតំ|
      block |រសេ ច នានុគិជ្ឈេយ្យ ន ច មមាយេថ កិញ្ចិ លោកស្មិំ។|
    count |៩២៩|
      block |ផស្សេន យទា ផុដ្ឋស្ស បរិទេវំ ភិក្ខុ ន ករេយ្យ កុហិញ្ចិ|
      block |ភវញ្ច នាភិជប្បេយ្យ ភេរវេសុ ច ន សម្បវេធេយ្យ។|
    count |៩៣០|
      block |អន្នានមថោ បានានំ ខាទនីយានំ អថោបិ វត្ថានំ|
      block |លទ្ធា ន សន្និធិំ កយិរា ន ច បរិត្តសេ តានិ អលភមានោ។|
    count |៩៣១|
      block |ឈាយី ន បាទលោលស្ស វិរមេ កុក្កុច្ចា នប្បមជ្ជេយ្យ|
      block |អថាសនេសុ សយនេសុ អប្បសទ្ទេសុ ភិក្ខុ វិហរេយ្យ។|
    count |៩៣២|
      block |និទ្ទំ ន ពហុលីករេយ្យ ជាគរិយំ ភជេយ្យ អាតាបី|
      block |តន្ទិំ មាយំ ហស្សំ ខិឌ្ឌំ មេថុនំ វិប្បជហេ សវិភូសំ។|
    count |៩៣៣|
      block |អាថព្ពណំ សុបិនំ លក្ខណំ នោ វិទហេ អថោបិ នក្ខត្តំ|
      block |វិរុតញ្ច គព្ភករណំ តិកិច្ឆំ មាមកោ ន សេវេយ្យ។|
    count |៩៣៤|
      block |និន្ទាយ នប្បវេធេយ្យ ន ឧណ្ណមេយ្យ បសំសិតោ ភិក្ខុ|
      block |លោភំ សហ មច្ឆរិយេន កោធំ បេសុណិយញ្ច បនុទេយ្យ។|
    count |៩៣៥|
      block |កយវិក្កយេ ន តិដ្ឋេយ្យ ឧបវាទំ ភិក្ខុ ន ករេយ្យ កុហិញ្ចិ|
      block |គាមេ ច នាភិសជ្ជេយ្យ លាភកម្យា ជនំ ន លបយេយ្យ។|
    count |៩៣៦|
      block |ន ច កត្ថិតា សិយា ភិក្ខុ ន ច វាចំ បយុត្តំ ភាសេយ្យ|
      block |បាគព្ភិយំ ន សិក្ខេយ្យ កថំ វិគ្គាហិកំ ន កថយេយ្យ។|
    count |៩៣៧|
      block |មោសវជ្ជេ ន នីយេថ សម្បជានោ សឋានិ ន កយិរា|
      block |អថ ជីវិតេន បញ្ញាយ សីលព្ពតេន នាញ្ញមតិមញ្ញេ។|
    count |៩៣៨|
      block |សុត្វា រុសិតោ ពហុំ វាចំ សមណានំ វា បុថុជនានំ|
      block |ផរុសេន នេ ន បដិវជ្ជា ន ហិ សន្តោ បដិសេនិករោន្តិ។|
    count |៩៣៩|
      block |ឯតញ្ច ធម្មមញ្ញាយ វិចិនំ ភិក្ខុ សទា សតោ សិក្ខេ|
      block |សន្តីតិ និព្ពុតិំ ញត្វា សាសនេ គោតមស្ស ន បមជ្ជេយ្យ។|
    count |៩៤០|
      block |អភិភូ ហិ សោ អនភិភូតោ សក្ខិធម្មមនីតិហមទស្សី|
      block |តស្មា ហិ តស្ស ភគវតោ សាសនេ អប្បមត្តោ សទា នមស្សមនុសិក្ខេតិ។|
    stand |តុវដកសុត្តំ ចុទ្ទសមំ និដ្ឋិតំ។|
  block |១៥។ អត្តទណ្ឌសុត្តំ|
    count |៩៤១|
      block |អត្តទណ្ឌា ភយំ ជាតំ ជនំ បស្សថ មេធគំ|
      block |សំវេគំ កិត្តយិស្សាមិ យថា សំវិជិតំ មយា។|
    count |៩៤២|
      block |ផន្ទមានំ បជំ ទិស្វា មច្ឆេ អប្បោទកេ យថា|
      block |អញ្ញមញ្ញេហិ ព្យារុទ្ធេ ទិស្វា មំ ភយមាវិសិ។|
    count |៩៤៣|
      block |សមន្តមសារោ លោកោ ទិសា សព្ពា សមេរិតា|
      block |ឥច្ឆំ ភវនមត្តនោ នាទ្ទសាសិំ អនោសិតំ។|
    count |៩៤៤|
      block |ឱសានេត្វេវ ព្យារុទ្ធេ ទិស្វា មេ អរតី អហុ|
      block |អថេត្ថ សល្លមទ្ទក្ខិំ ទុទ្ទសំ ហទយនិស្សិតំ។|
    count |៩៤៥|
      block |យេន សល្លេន ឱតិណ្ណោ ទិសា សព្ពា វិធាវតិ|
      block |តមេវ សល្លមព្ពុយ្ហ ន ធាវតិ ន សីទតិ។|
    count |៩៤៦|
      block |តត្ថ សិក្ខានុគីយន្តិ យានិ លោកេ គធិតានិ|
      block |ន តេសុ បសុតោ សិយា និព្ពិជ្ឈ សព្ពសោ កាមេ|
      block |សិក្ខេ និព្ពានមត្តនោ។|
    count |៩៤៧|
      block |សច្ចោ សិយា អប្បគព្ភោ អមាយោ រិត្តបេសុណោ|
      block |អក្កោធនោ លោភបាបំ វេវិច្ឆំ វិតរេ មុនិ។|
    count |៩៤៨|
      block |និទ្ទំ តន្ទិំ សហេ ថីនំ បមាទេន ន សំវសេ|
      block |អតិមានេ ន តិដ្ឋេយ្យ និព្ពានមនសោ នរោ។|
    count |៩៤៩|
      block |មោសវជ្ជេ ន នីយេថ រូបេ ស្នេហំ ន កុព្ពយេ|
      block |មានញ្ច បរិជានេយ្យ សាហសា វិរតោ ចរេ។|
    count |៩៥០|
      block |បុរាណំ នាភិនន្ទេយ្យ នវេ ខន្តិំ ន កុព្ពយេ|
      block |ហិយ្យមានេ ន សោចេយ្យ អាកាសំ ន សិតោ សិយា។|
    count |៩៥១|
      block |គេធំ ព្រូមិ មហោឃោតិ អាជវំ ព្រូមិ ជប្បនំ|
      block |អារម្មណំ បកប្បនំ កាមបង្កោ ទុរច្ចយោ។|
    count |៩៥២|
      block |សច្ចា អវោក្កម្ម មុនិ ថលេ តិដ្ឋតិ ព្រាហ្មណោ|
      block |សព្ពំ សោ បដិនិស្សជ្ជ ស វេ សន្តោតិ វុច្ចតិ។|
    count |៩៥៣|
      block |ស វេ វិទ្វា ស វេទគូ ញត្វា ធម្មំ អនិស្សិតោ|
      block |សម្មា សោ លោកេ ឥរិយានោ ន បិហេតីធ កស្សចិ។|
    count |៩៥៤|
      block |យោធ កាមេ អច្ចតរិ សង្គំ លោកេ ទុរច្ចយំ|
      block |ន សោ សោចតិ នាជ្ឈេតិ ឆិន្នសោតោ អពន្ធនោ។|
    count |៩៥៥|
      block |យំ បុព្ពេ តំ វិសោសេហិ បច្ឆា តេ មាហុ កិញ្ចនំ|
      block |មជ្ឈេ ចេ នោ គហេស្សសិ ឧបសន្តោ ចរិស្សសិ។|
    count |៩៥៦|
      block |សព្ពសោ នាមរូបស្មិំ យស្ស នត្ថិ មមាយិតំ|
      block |អសតា ច ន សោចតិ ស វេ លោកេ ន ជីយតិ។|
    count |៩៥៧|
      block |យស្ស នត្ថិ ឥទំ មេតិ បរេសំ វាបិ កិញ្ចនំ|
      block |មមត្តំ សោ អសំវិន្ទំ នត្ថិ មេតិ ន សោចតិ។|
    count |៩៥៨|
      block |អនិដ្ឋុរី អននុគិទ្ធោ អនេជោ សព្ពធី សមោ|
      block |តមានិសំសំ បព្រូមិ បុច្ឆិតោ អវិកម្បិនំ។|
    count |៩៥៩|
      block |អនេជស្ស វិជានតោ នត្ថិ កាចិ និសង្ខតិ។|
      block |វិរតោ សោ វិយារព្ភា ខេមំ បស្សតិ សព្ពធិ។|
    count |៩៦០|
      block |ន សមេសុ ន ឱមេសុ ន ឧស្សេសុ វទតេ មុនិ|
      block |សន្តោ សោ វីតមច្ឆរោ នាទេតិ ន និរស្សតីតិ។|
    stand |អត្តទណ្ឌសុត្តំ បន្នរសមំ និដ្ឋិតំ។|
  block |១៦។ សារិបុត្តសុត្តំ|
    count |៩៦១|
      block |ន មេ ទិដ្ឋោ ឥតោ បុព្ពេ ឥច្ចាយស្មា សារិបុត្តោ|
      block |ន សុតោ ឧទ កស្សចិ|
      block |ឯវំ វគ្គុវទោ សត្ថា|
      block |តុសិតា គណិមាគតោ។|
    count |៩៦២|
      block |សទេវកស្ស លោកស្ស យថា ទិស្សតិ ចក្ខុមា|
      block |សព្ពំ តមំ វិនោទេត្វា ឯកោវ រតិមជ្ឈគា។|
    count |៩៦៣|
      block |តំ ពុទ្ធំ អសិតំ តាទិំ អកុហំ គណិមាគតំ|
      block |ពហូនមិធ ពទ្ធានំ អត្ថិ បញ្ហេន អាគមំ។|
    count |៩៦៤|
      block |ភិក្ខុនោ វិជិគុច្ឆតោ ភជតោ រិត្តមាសនំ|
      block |រុក្ខមូលំ សុសានំ វា បព្ពតានំ គុហាសុ វា។|
    count |៩៦៥|
      block |ឧច្ចាវចេសុ សយនេសុ កីវន្តោ តត្ថ ភេរវា|
      block |យេហិ ភិក្ខុ ន វេធេយ្យ និគ្ឃោសេ សយនាសនេ។|
    count |៩៦៦|
      block |កតី បរិស្សយា លោកេ គច្ឆតោ អគតំ ទិសំ|
      block |យេ ភិក្ខុ អភិសម្ភវេ បន្តម្ហិ សយនាសនេ។|
    count |៩៦៧|
      block |ក្យាស្ស ព្យប្បថយោ អស្សុ ក្យាស្សស្សុ ឥធ គោចរា|
      block |កានិ សីលព្ពតានាស្សុ បហិតត្តស្ស ភិក្ខុនោ។|
    count |៩៦៨|
      block |កំ សោ សិក្ខំ សមាទាយ ឯកោទិ និបកោ សតោ|
      block |កម្មារោ រជតស្សេវ និទ្ធមេ មលមត្តនោ។|
    count |៩៦៩|
      block |វិជិគុច្ឆមានស្ស យទិទំ ផាសុ សារិបុត្តាតិ ភគវា|
      block |រិត្តាសនំ សយនំ សេវតោ ចេ|
      block |សម្ពោធិកាមស្ស យថានុធម្មំ|
      block |តំ តេ បវក្ខាមិ យថា បជានំ។|
    count |៩៧០|
      block |បញ្ចន្នំ ធីរោ ភយានំ ន ភាយេ ភិក្ខុ សតោ សបរិយន្តចារី|
      block |ឌំសាធិបាតានំ សរីសបានំ មនុស្សផស្សានំ ចតុប្បទានំ។|
    count |៩៧១|
      block |បរធម្មិកានម្បិ ន សន្តសេយ្យ ទិស្វាបិ តេសំ ពហុភេរវានិ|
      block |អថាបរានិ អភិសម្ភវេយ្យ បរិស្សយានិ កុសលានុឯសី។|
    count |៩៧២|
      block |អាតង្កផស្សេន ខុទាយ ផុដ្ឋោ សីតំ អតុណ្ហំ អធិវាសយេយ្យ|
      block |សោ តេហិ ផុដ្ឋោ ពហុធា អនោកោ វីរិយំ បរក្កម្មទឡ្ហំ ករេយ្យ។|
    count |៩៧៣|
      block |ថេយ្យំ ន ការេ ន មុសា ភណេយ្យ មេត្តាយ ផស្សេ តសថាវរានិ|
      block |យទាវិលត្តំ មនសោ វិជញ្ញា កណ្ហស្ស បក្ខោតិ វិនោទយេយ្យ។|
    count |៩៧៤|
      block |កោធាតិមានស្ស វសំ ន គច្ឆេ មូលម្បិ តេសំ បលិខញ្ញ តិដ្ឋេ|
      block |អថប្បិយំ វា បន អប្បិយំ វា អទ្ធា ភវន្តោ អភិសម្ភវេយ្យ។|
    count |៩៧៥|
      block |បញ្ញំ បុរក្ខត្វា កល្យាណបីតិ វិក្ខម្ភយេ តានិ បរិស្សយានិ|
      block |អរតិំ សហេថ សយនម្ហិ បន្តេ ចតុរោ សហេថ បរិទេវធម្មេ។|
    count |៩៧៦|
      block |កិំសូ អសិស្សាមិ កុវំ វា អសិស្សំ ទុក្ខំ វត សេត្ថ ក្វជ្ជ សេស្សំ|
      block |ឯតេ វិតក្កេ បរិទេវនេយ្យេ វិនយេថ សេខោ អនិកេតចារី។|
    count |៩៧៧|
      block |អន្នញ្ច លទ្ធា វសនញ្ច កាលេ មត្តំ សោ ជញ្ញា ឥធ តោសនត្ថំ|
      block |សោ តេសុ គុត្តោ យតចារិ គាមេ រុសិតោបិ វាចំ ផរុសំ ន វជ្ជា។|
    count |៩៧៨|
      block |ឱក្ខិត្តចក្ខុ ន ច បាទលោលោ ឈានានុយុត្តោ ពហុជាគរស្ស|
      block |ឧបេក្ខមារព្ភ សមាហិតត្តោ តក្កាសយំ កុក្កុច្ចិយូបឆិន្ទេ។|
    count |៩៧៩|
      block |ចុទិតោ វចីភិ សតិមាភិនន្ទេ សព្រហ្មចារីសុ ខិលំ បភិន្ទេ|
      block |វាចំ បមុញ្ចេ កុសលំ នាតិវេលំ ជនវាទធម្មាយ ន ចេតយេយ្យ។|
    count |៩៨០|
      block |អថាបរំ បញ្ច រជានិ លោកេ យេសំ សតីមា វិនយាយ សិក្ខេ|
      block |រូបេសុ សទ្ទេសុ អថោ រសេសុ គន្ធេសុ ផស្សេសុ សហេថ រាគំ។|
    count |៩៨១|
      block |ឯតេសុ ធម្មេសុ វិនេយ្យ ឆន្ទំ ភិក្ខុ សតិមា សុវិមុត្តចិត្តោ|
      block |កាលេន សោ សម្មា ធម្មំ បរិវីមំសមានោ|
      block |ឯកោទិភូតោ វិហនេ តមំ សោតិ។|
      block |កាមំ គុហញ្ច ទុដ្ឋា ច សុទ្ធញ្ច បរមា ជរា|
      block |មេត្តេយ្យោ ច បសូរោ ច មាគណ្ឌិ បុរាភេទនំ។|
      block |កលហំ ទ្វេ ច ព្យូហានិ បុនទេវ តុវដ្ដកំ|
      block |អត្តទណ្ឌវរំ សុត្តំ ថេរបុដ្ឋេន សោឡស|
      block |ឥតិ ឯតានិ សុត្តានិ សព្ពានដ្ឋកវគ្គិកាតិ។|
    stand |សារិបុត្តសុត្តំ សោឡសមំ និដ្ឋិតំ។ អដ្ឋកវគ្គោ ចតុត្ថោ|
    block |និដ្ឋិតោ។|
    block |តស្សុទ្ទានំ|
