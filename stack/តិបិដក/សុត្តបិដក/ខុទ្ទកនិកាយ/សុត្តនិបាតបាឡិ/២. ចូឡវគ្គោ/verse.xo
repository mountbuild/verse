block |២។ ចូឡវគ្គោ|
  block |១។ រតនសុត្តំ|
    count |២២៤|
      block |យានីធ ភូតានិ សមាគតានិ ភុម្មានិ វា យានិ វ អន្តលិក្ខេ|
      block |សព្ពេវ ភូតា សុមនា ភវន្តុ អថោបិ សក្កច្ច សុណន្តុ ភាសិតំ។|
    count |២២៥|
      block |តស្មា ហិ ភូតា និសាមេថ សព្ពេ មេត្តំ ករោថ មានុសិយា បជាយ|
      block |ទិវា ច រត្តោ ច ហរន្តិ យេ ពលិំ តស្មា ហិ នេ រក្ខថ អប្បមត្តា។|
    count |២២៦|
      block |យំ កិញ្ចិ វិត្តំ ឥធ វា ហុរំ វា សគ្គេសុ វា យំ រតនំ បណីតំ|
      block |ន នោ សមំ អត្ថិ តថាគតេន ឥទម្បិ ពុទ្ធេ រតនំ បណីតំ|
      block |ឯតេន សច្ចេន សុវត្ថិ ហោតុ។|
    count |២២៧|
      block |ខយំ វិរាគំ អមតំ បណីតំ យទជ្ឈគា សក្យមុនី សមាហិតោ|
      block |ន តេន ធម្មេន សមត្ថិ កិញ្ចិ ឥទម្បិ ធម្មេ រតនំ បណីតំ|
      block |ឯតេន សច្ចេន សុវត្ថិ ហោតុ។|
    count |២២៨|
      block |យំ ពុទ្ធសេដ្ឋោ បរិវណ្ណយី សុចិំ សមាធិមានន្តរិកញ្ញមាហុ|
      block |សមាធិនា តេន សមោ ន វិជ្ជតិ ឥទម្បិ ធម្មេ រតនំ បណីតំ|
      block |ឯតេន សច្ចេន សុវត្ថិ ហោតុ។|
    count |២២៩|
      block |យេ បុគ្គលា អដ្ឋ សតំ បសត្ថា ចត្តារិ ឯតានិ យុគានិ ហោន្តិ|
      block |តេ ទក្ខិណេយ្យា សុគតស្ស សាវកា ឯតេសុ ទិន្នានិ មហប្ផលានិ|
      block |ឥទម្បិ សង្ឃេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣០|
      block |យេ សុប្បយុត្តា មនសា ទឡ្ហេន និក្កាមិនោ គោតមសាសនម្ហិ|
      block |តេ បត្តិបត្តា អមតំ វិគយ្ហ លទ្ធា មុធា និព្ពុតិំ ភុញ្ជមានា|
      block |ឥទម្បិ សង្ឃេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣១|
      block |យថិន្ទខីលោ បថវិស្សិតោ សិយា ចតុព្ភិ វាតេហិ អសម្បកម្បិយោ|
      block |តថូបមំ សប្បុរិសំ វទាមិ យោ អរិយសច្ចានិ អវេច្ច បស្សតិ|
      block |ឥទម្បិ សង្ឃេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣២|
      block |យេ អរិយសច្ចានិ វិភាវយន្តិ គម្ភីរបញ្ញេន សុទេសិតានិ|
      block |កិញ្ចាបិ តេ ហោន្តិ ភុសំ បមត្តា ន តេ ភវំ អដ្ឋមមាទិយន្តិ|
      block |ឥទម្បិ សង្ឃេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣៣|
      block |សហាវស្ស ទស្សនសម្បទាយ តយស្សុ ធម្មា ជហិតា ភវន្តិ|
      block |សក្កាយទិដ្ឋិ វិចិកិច្ឆិតញ្ច សីលព្ពតំ វាបិ យទត្ថិ កិញ្ចិ។|
    count |២៣៤|
      block |ចតូហបាយេហិ ច វិប្បមុត្តោ ឆច្ចាភិឋានានិ ភព្ព កាតុំ|
      block |ឥទម្បិ សង្ឃេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣៥|
      block |កិញ្ចាបិ សោ កម្ម ករោតិ បាបកំ កាយេន វាចា ឧទ ចេតសា វា|
      block |អភព្ព សោ តស្ស បដិច្ឆទាយ អភព្ពតា ទិដ្ឋបទស្ស វុត្តា|
      block |ឥទម្បិ សង្ឃេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣៦|
      block |វនប្បគុម្ពេ យថ ផុស្សិតគ្គេ គិម្ហានមាសេ បឋមស្មិំ គិម្ហេ|
      block |តថូបមំ ធម្មវរំ អទេសយិ និព្ពានគាមិំ បរមំ ហិតាយ|
      block |ឥទម្បិ ពុទ្ធេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣៧|
      block |វរោ វរញ្ញូ វរទោ វរាហរោ អនុត្តរោ ធម្មវរំ អទេសយិ|
      block |ឥទម្បិ ពុទ្ធេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣៨|
      block |ខីណំ បុរាណំ នវ នត្ថិ សម្ភវំ វិរត្តចិត្តាយតិកេ ភវស្មិំ|
      block |តេ ខីណពីជា អវិរូឡ្ហិឆន្ទា និព្ពន្តិ ធីរា យថាយំ បទីបោ|
      block |ឥទម្បិ សង្ឃេ រតនំ បណីតំ ឯតេន សច្ចេន សុវត្ថិ ហោតុ។|
    count |២៣៩|
      block |យានីធ ភូតានិ សមាគតានិ ភុម្មានិ វា យានិ វ អន្តលិក្ខេ|
      block |តថាគតំ ទេវមនុស្សបូជិតំ ពុទ្ធំ នមស្សាម សុវត្ថិ ហោតុ។|
    count |២៤០|
      block |យានីធ ភូតានិ សមាគតានិ ភុម្មានិ វា យានិ វ អន្តលិក្ខេ|
      block |តថាគតំ ទេវមនុស្សបូជិតំ ធម្មំ នមស្សាម សុវត្ថិ ហោតុ។|
    count |២៤១|
      block |យានីធ ភូតានិ សមាគតានិ ភុម្មានិ វា យានិ វ អន្តលិក្ខេ|
      block |តថាគតំ ទេវមនុស្សបូជិតំ សង្ឃំ នមស្សាម សុវត្ថិ ហោតូតិ។|
    stand |រតនសុត្តំ បឋមំ និដ្ឋិតំ។|
  block |២។ អាមគន្ធសុត្តំ|
    count |២៤២|
      block |សាមាកចិង្គូលកចីនកានិ ច បត្តប្ផលំ មូលផលំ គវិប្ផលំ|
      block |ធម្មេន លទ្ធំ សតមស្នមានា ន កាមកាមា អលិកំ ភណន្តិ។|
    count |២៤៣|
      block |យទស្នមានោ សុកតំ សុនិដ្ឋិតំ បរេហិ ទិន្នំ បយតំ បណីតំ|
      block |សាលីនមន្នំ បរិភុញ្ជមានោ សោ ភុញ្ជសី កស្សប អាមគន្ធំ។|
    count |២៤៤|
      block |ន អាមគន្ធោ មម កប្បតីតិ ឥច្ចេវ ត្វំ ភាសសិ ព្រហ្មពន្ធុ|
      block |សាលីនមន្នំ បរិភុញ្ជមានោ សកុន្តមំសេហិ សុសង្ខតេហិ|
      block |បុច្ឆាមិ តំ កស្សប ឯតមត្ថំ កថំ បការោ តវ អាមគន្ធោ។|
    count |២៤៥|
      block |បាណាតិបាតោ វធឆេទពន្ធនំ ថេយ្យំ មុសាវាទោ និកតិវញ្ចនានិ ច|
      block |អជ្ឈេនកុត្តំ បរទារសេវនា ឯសាមគន្ធោ ន ហិ មំសភោជនំ។|
    count |២៤៦|
      block |យេ ឥធ កាមេសុ អសញ្ញតា ជនា រសេសុ គិទ្ធា អសុចិភាវមស្សិតា|
      block |នត្ថិកទិដ្ឋី វិសមា ទុរន្នយា ឯសាមគន្ធោ ន ហិ មំសភោជនំ។|
    count |២៤៧|
      block |យេ លូខសា ទារុណា បិដ្ឋិមំសិកា មិត្តទ្ទុនោ និក្ករុណាតិមានិនោ|
      block |អទានសីលា ន ច ទេន្តិ កស្សចិ ឯសាមគន្ធោ ន ហិ មំសភោជនំ។|
    count |២៤៨|
      block |កោធោ មទោ ថម្ភោ បច្ចុបដ្ឋាបនា មាយា ឧសូយា ភស្សសមុស្សយោ ច|
      block |មានាតិមានោ ច អសព្ភិ សន្ថវោ ឯសាមគន្ធោ ន ហិ មំសភោជនំ។|
    count |២៤៩|
      block |យេ បាបសីលា ឥណឃាតសូចកា វោហារកូដា ឥធ បាដិរូបិកា|
      block |នរាធមា យេធ ករោន្តិ កិព្ពិសំ ឯសាមគន្ធោ ន ហិ មំសភោជនំ។|
    count |២៥០|
      block |យេ ឥធ បាណេសុ អសញ្ញតា ជនា បរេសមាទាយ វិហេសមុយ្យុតា|
      block |ទុស្សីលលុទ្ទា ផរុសា អនាទរា ឯសាមគន្ធោ ន ហិ មំសភោជនំ។|
    count |២៥១|
      block |ឯតេសុ គិទ្ធា វិរុទ្ធាតិបាតិនោ និច្ចុយ្យុតា បេច្ច តមំ វជន្តិ យេ|
      block |បតន្តិ សត្តា និរយំ អវំសិរា ឯសាមគន្ធោ ន ហិ មំសភោជនំ។|
    count |២៥២|
      block |ន មច្ឆមំសានមនាសកត្តំ ន នគ្គិយំ ន មុណ្ឌិយំ ជដាជល្លំ|
      block |ខរាជិនានិ នាគ្គិហុត្តស្សុបសេវនា យេ វាបិ លោកេ អមរា ពហូ តបា|
      block |មន្តាហុតី យញ្ញមុតូបសេវនា សោធេន្តិ មច្ចំ អវិតិណ្ណកង្ខំ។|
    count |២៥៣|
      block |យោ តេសុ គុត្តោ វិទិតិន្ទ្រិយោ ចរេ ធម្មេ ឋិតោ អជ្ជវមទ្ទវេ រតោ|
      block |សង្គាតិគោ សព្ពទុក្ខប្បហីនោ ន លិប្បតិ ទិដ្ឋសុតេសុ ធីរោ។|
    count |២៥៤|
      block |ឥច្ចេតមត្ថំ ភគវា បុនប្បុនំ អក្ខាសិ នំ វេទយិ មន្តបារគូ|
      block |ចិត្រាហិ គាថាហិ មុនី បកាសយិ និរាមគន្ធោ អសិតោ ទុរន្នយោ។|
    count |២៥៥|
      block |សុត្វាន ពុទ្ធស្ស សុភាសិតំ បទំ និរាមគន្ធំ សព្ពទុក្ខប្បនូទនំ|
      block |នីចមនោ វន្ទិ តថាគតស្ស តត្ថេវ បព្ពជ្ជមរោចយិត្ថាតិ។|
    stand |អាមគន្ធសុត្តំ ទុតិយំ និដ្ឋិតំ។|
  block |៣។ ហិរិសុត្តំ|
    count |២៥៦|
      block |ហិរិំ តរន្តំ វិជិគុច្ឆមានំ តវាហមស្មិ ឥតិ ភាសមានំ|
      block |សយ្ហានិ កម្មានិ អនាទិយន្តំ នេសោ មមន្តិ ឥតិ នំ វិជញ្ញា។|
    count |២៥៧|
      block |អនន្វយំ បិយំ វាចំ យោ មិត្តេសុ បកុព្ពតិ|
      block |អករោន្តំ ភាសមានំ បរិជានន្តិ បណ្ឌិតា។|
    count |២៥៨|
      block |ន សោ មិត្តោ យោ សទា អប្បមត្តោ ភេទាសង្កី រន្ធមេវានុបស្សី|
      block |យស្មិញ្ច សេតិ ឧរសីវ បុត្តោ ស វេ មិត្តោ យោ បរេហិ អភេជ្ជោ។|
    count |២៥៩|
      block |បាមុជ្ជករណំ ឋានំ បសំសាវហនំ សុខំ|
      block |ផលានិសំសោ ភាវេតិ វហន្តោ បោរិសំ ធុរំ។|
    count |២៦០|
      block |បវិវេករសំ បិត្វា រសំ ឧបសមស្ស ច|
      block |និទ្ទរោ ហោតិ និប្បាបោ ធម្មបីតិរសំ បិវន្តិ។|
    stand |ហិរិសុត្តំ តតិយំ និដ្ឋិតំ។|
  block |៤។ មង្គលសុត្តំ|
    block |ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ អថ ខោ អញ្ញតរា ទេវតា អភិក្កន្តាយ រត្តិយា អភិក្កន្តវណ្ណា កេវលកប្បំ ជេតវនំ ឱភាសេត្វា យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ អដ្ឋាសិ។ ឯកមន្តំ ឋិតា ខោ សា ទេវតា ភគវន្តំ គាថាយ អជ្ឈភាសិ|
    count |២៦១|
      block |ពហូ ទេវា មនុស្សា ច មង្គលានិ អចិន្តយុំ|
      block |អាកង្ខមានា សោត្ថានំ ព្រូហិ មង្គលមុត្តមំ។|
    count |២៦២|
      block |អសេវនា ច ពាលានំ បណ្ឌិតានញ្ច សេវនា|
      block |បូជា ច បូជនេយ្យានំ ឯតំ មង្គលមុត្តមំ។|
    count |២៦៣|
      block |បតិរូបទេសវាសោ ច បុព្ពេ ច កតបុញ្ញតា|
      block |អត្តសម្មាបណិធិ ច ឯតំ មង្គលមុត្តមំ។|
    count |២៦៤|
      block |ពាហុសច្ចញ្ច សិប្បញ្ច វិនយោ ច សុសិក្ខិតោ|
      block |សុភាសិតា ច យា វាចា ឯតំ មង្គលមុត្តមំ។|
    count |២៦៥|
      block |មាតាបិតុ ឧបដ្ឋានំ បុត្តទារស្ស សង្គហោ|
      block |អនាកុលា ច កម្មន្តា ឯតំ មង្គលមុត្តមំ។|
    count |២៦៦|
      block |ទានញ្ច ធម្មចរិយា ច ញាតកានញ្ច សង្គហោ|
      block |អនវជ្ជានិ កម្មានិ ឯតំ មង្គលមុត្តមំ។|
    count |២៦៧|
      block |អារតី វិរតី បាបា មជ្ជបានា ច សំយមោ|
      block |អប្បមាទោ ច ធម្មេសុ ឯតំ មង្គលមុត្តមំ។|
    count |២៦៨|
      block |គារវោ ច និវាតោ ច សន្តុដ្ឋិ ច កតញ្ញុតា|
      block |កាលេន ធម្មស្សវនំ ឯតំ មង្គលមុត្តមំ។|
    count |២៦៩|
      block |ខន្តី ច សោវចស្សតា សមណានញ្ច ទស្សនំ|
      block |កាលេន ធម្មសាកច្ឆា ឯតំ មង្គលមុត្តមំ។|
    count |២៧០|
      block |តបោ ច ព្រហ្មចរិយញ្ច អរិយសច្ចាន ទស្សនំ|
      block |និព្ពានសច្ឆិកិរិយា ច ឯតំ មង្គលមុត្តមំ។|
    count |២៧១|
      block |ផុដ្ឋស្ស លោកធម្មេហិ ចិត្តំ យស្ស ន កម្បតិ|
      block |អសោកំ វិរជំ ខេមំ ឯតំ មង្គលមុត្តមំ។|
    count |២៧២|
      block |ឯតាទិសានិ កត្វាន សព្ពត្ថមបរាជិតា|
      block |សព្ពត្ថ សោត្ថិំ គច្ឆន្តិ តំ តេសំ មង្គលមុត្តមន្តិ។|
    stand |មង្គលសុត្តំ ចតុត្ថំ និដ្ឋិតំ។|
  block |៥។ សូចិលោមសុត្តំ|
    block |ឯវំ មេ សុតំ ឯកំ សមយំ ភគវា គយាយំ វិហរតិ ដង្កិតមញ្ចេ សូចិលោមស្ស យក្ខស្ស ភវនេ។ តេន ខោ បន សមយេន ខរោ ច យក្ខោ សូចិលោមោ ច យក្ខោ ភគវតោ អវិទូរេ អតិក្កមន្តិ។ អថ ខោ ខរោ យក្ខោ សូចិលោមំ យក្ខំ ឯតទវោច ឯសោ សមណោតិ។ នេសោ សមណោ សមណកោ ឯសោ។ យាវាហំ ជានាមិ យទិ វា សោ សមណោ យទិ វា សោ សមណកោតិ។|
    block |អថ ខោ សូចិលោមោ យក្ខោ យេន ភគវា តេនុបសង្កមិ ឧបសង្កមិត្វា ភគវតោ កាយំ ឧបនាមេសិ។ អថ ខោ ភគវា កាយំ អបនាមេសិ។ អថ ខោ សូចិលោមោ យក្ខោ ភគវន្តំ ឯតទវោច ភាយសិ មំ សមណាតិ។ ន ខ្វាហំ តំ អាវុសោ ភាយាមិ អបិ ច តេ សប្ផស្សោ បាបកោតិ។|
    block |បញ្ហំ តំ សមណ បុច្ឆិស្សាមិ។ សចេ មេ ន ព្យាករិស្សសិ ចិត្តំ វា តេ ខិបិស្សាមិ ហទយំ វា តេ ផាលេស្សាមិ បាទេសុ វា គហេត្វា បារគង្គាយ ខិបិស្សាមីតិ។|
    block |ន ខ្វាហំ តំ អាវុសោ បស្សាមិ សទេវកេ លោកេ សមារកេ សព្រហ្មកេ សស្សមណព្រាហ្មណិយា បជាយ សទេវមនុស្សាយ យោ មេ ចិត្តំ វា ខិបេយ្យ ហទយំ វា ផាលេយ្យ បាទេសុ វា គហេត្វា បារគង្គាយ ខិបេយ្យ។ អបិ ច ត្វំ អាវុសោ បុច្ឆ យទាកង្ខសីតិ។ អថ ខោ សូចិលោមោ យក្ខោ ភគវន្តំ គាថាយ អជ្ឈភាសិ|
    count |២៧៣|
      block |រាគោ ច ទោសោ ច កុតោនិទានា អរតី រតី លោមហំសោ កុតោជា|
      block |កុតោ សមុដ្ឋាយ មនោវិតក្កា កុមារកា ធង្កមិវោស្សជន្តិ។|
    count |២៧៤|
      block |រាគោ ច ទោសោ ច ឥតោនិទានា អរតី រតី លោមហំសោ ឥតោជា|
      block |ឥតោ សមុដ្ឋាយ មនោវិតក្កា កុមារកា ធង្កមិវោស្សជន្តិ។|
    count |២៧៤|
      block |ស្នេហជា អត្តសម្ភូតា និគ្រោធស្សេវ ខន្ធជា|
      block |បុថូ វិសត្តា កាមេសុ មាលុវាវ វិតតាវនេ។|
    count |២៧៥|
      block |យេ នំ បជានន្តិ យតោនិទានំ តេ នំ វិនោទេន្តិ សុណោហិ យក្ខ|
      block |តេ ទុត្តរំ ឱឃមិមំ តរន្តិ អតិណ្ណបុព្ពំ អបុនព្ភវាយាតិ។|
    stand |សូចិលោមសុត្តំ បញ្ចមំ និដ្ឋិតំ។|
  block |៦។ ធម្មចរិយសុត្តំ|
    count |២៧៦|
      block |ធម្មចរិយំ ព្រហ្មចរិយំ ឯតទាហុ វសុត្តមំ|
      block |បព្ពជិតោបិ ចេ ហោតិ អគារា អនគារិយំ។|
    count |២៧៧|
      block |សោ ចេ មុខរជាតិកោ វិហេសាភិរតោ មគោ|
      block |ជីវិតំ តស្ស បាបិយោ រជំ វឌ្ឍេតិ អត្តនោ។|
    count |២៧៨|
      block |កលហាភិរតោ ភិក្ខុ មោហធម្មេន អាវុតោ|
      block |អក្ខាតម្បិ ន ជានាតិ ធម្មំ ពុទ្ធេន ទេសិតំ។|
    count |២៧៩|
      block |វិហេសំ ភាវិតត្តានំ អវិជ្ជាយ បុរក្ខតោ|
      block |សំកិលេសំ ន ជានាតិ មគ្គំ និរយគាមិនំ។|
    count |២៨០|
      block |វិនិបាតំ សមាបន្នោ គព្ភា គព្ភំ តមា តមំ|
      block |ស វេ តាទិសកោ ភិក្ខុ បេច្ច ទុក្ខំ និគច្ឆតិ។|
    count |២៨១|
      block |គូថកូបោ យថា អស្ស សម្បុណ្ណោ គណវស្សិកោ|
      block |យោ ច ឯវរូបោ អស្ស ទុព្ពិសោធោ ហិ សាង្គណោ។|
    count |២៨២|
      block |យំ ឯវរូបំ ជានាថ ភិក្ខវោ គេហនិស្សិតំ|
      block |បាបិច្ឆំ បាបសង្កប្បំ បាបអាចារគោចរំ។|
    count |២៨៣|
      block |សព្ពេ សមគ្គា ហុត្វាន អភិនិព្ពជ្ជិយាថ នំ|
      block |ការណ្ឌវំ និទ្ធមថ កសម្ពុំ អបកស្សថ។|
    count |២៨៤|
      block |តតោ បលាបេ វាហេថ អស្សមណេ សមណមានិនេ|
      block |និទ្ធមិត្វាន បាបិច្ឆេ បាបអាចារគោចរេ។|
    count |២៨៥|
      block |សុទ្ធា សុទ្ធេហិ សំវាសំ កប្បយវ្ហោ បតិស្សតា|
      block |តតោ សមគ្គា និបកា ទុក្ខស្សន្តំ ករិស្សថាតិ។|
    stand |ធម្មចរិយសុត្តំ ឆដ្ឋំ និដ្ឋិតំ។|
  block |៧។ ព្រាហ្មណធម្មិកសុត្តំ|
    block |ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ អថ ខោ សម្ពហុលា កោសលកា ព្រាហ្មណមហាសាលា ជិណ្ណា វុឌ្ឍា មហល្លកា អទ្ធគតា វយោអនុប្បត្តា យេន ភគវា តេនុបសង្កមិំសុ ឧបសង្កមិត្វា ភគវតា សទ្ធិំ សម្មោទិំសុ។ សម្មោទនីយំ កថំ សារណីយំ វីតិសារេត្វា ឯកមន្តំ និសីទិំសុ។ ឯកមន្តំ និសិន្នា ខោ តេ ព្រាហ្មណមហាសាលា ភគវន្តំ ឯតទវោចុំ សន្ទិស្សន្តិ នុ ខោ ភោ គោតម ឯតរហិ ព្រាហ្មណា បោរាណានំ ព្រាហ្មណានំ ព្រាហ្មណធម្មេតិ។ ន ខោ ព្រាហ្មណា សន្ទិស្សន្តិ ឯតរហិ ព្រាហ្មណា បោរាណានំ ព្រាហ្មណានំ ព្រាហ្មណធម្មេតិ។ សាធុ នោ ភវំ គោតមោ បោរាណានំ ព្រាហ្មណានំ ព្រាហ្មណធម្មំ ភាសតុ សចេ ភោតោ គោតមស្ស អគរូតិ។ តេន ហិ ព្រាហ្មណា សុណាថ សាធុកំ មនសិ ករោថ ភាសិស្សាមីតិ។ ឯវំ ភោតិ ខោ តេ ព្រាហ្មណមហាសាលា ភគវតោ បច្ចស្សោសុំ។ ភគវា ឯតទវោច|
    count |២៨៦|
      block |ឥសយោ បុព្ពកា អាសុំ សញ្ញតត្តា តបស្សិនោ|
      block |បញ្ច កាមគុណេ ហិត្វា អត្តទត្ថមចារិសុំ។|
    count |២៨៧|
      block |ន បសូ ព្រាហ្មណានាសុំ ន ហិរញ្ញំ ន ធានិយំ|
      block |សជ្ឈាយធនធញ្ញាសុំ ព្រហ្មំ និធិមបាលយុំ។|
    count |២៨៨|
      block |យំ នេសំ បកតំ អាសិ ទ្វារភត្តំ ឧបដ្ឋិតំ|
      block |សទ្ធាបកតមេសានំ ទាតវេ តទមញ្ញិសុំ។|
    count |២៨៩|
      block |នានារត្តេហិ វត្ថេហិ សយនេហាវសថេហិ ច|
      block |ផីតា ជនបទា រដ្ឋា តេ នមស្សិំសុ ព្រាហ្មណេ។|
    count |២៩០|
      block |អវជ្ឈា ព្រាហ្មណា អាសុំ អជេយ្យា ធម្មរក្ខិតា|
      block |ន នេ កោចិ និវារេសិ កុលទ្វារេសុ សព្ពសោ។|
    count |២៩១|
      block |អដ្ឋចត្តាលីសំ វស្សានិ កោមារ ព្រហ្មចរិយំ ចរិំសុ តេ|
      block |វិជ្ជាចរណបរិយេដ្ឋិំ អចរុំ ព្រាហ្មណា បុរេ។|
    count |២៩២|
      block |ន ព្រាហ្មណា អញ្ញមគមុំ នបិ ភរិយំ កិណិំសុ តេ|
      block |សម្បិយេនេវ សំវាសំ សង្គន្ត្វា សមរោចយុំ។|
    count |២៩៣|
      block |អញ្ញត្រ តម្ហា សមយា ឧតុវេរមណិំ បតិ|
      block |អន្តរា មេថុនំ ធម្មំ នាស្សុ គច្ឆន្តិ ព្រាហ្មណា។|
    count |២៩៤|
      block |ព្រហ្មចរិយញ្ច សីលញ្ច អជ្ជវំ មទ្ទវំ តបំ|
      block |សោរច្ចំ អវិហិំសញ្ច ខន្តិញ្ចាបិ អវណ្ណយុំ។|
    count |២៩៥|
      block |យោ នេសំ បរមោ អាសិ ព្រហ្មា ទឡ្ហបរក្កមោ|
      block |ស វាបិ មេថុនំ ធម្មំ សុបិនន្តេបិ នាគមា។|
    count |២៩៦|
      block |តស្ស វត្តមនុសិក្ខន្តា ឥធេកេ វិញ្ញុជាតិកា|
      block |ព្រហ្មចរិយញ្ច សីលញ្ច ខន្តិញ្ចាបិ អវណ្ណយុំ។|
    count |២៩៧|
      block |តណ្ឌុលំ សយនំ វត្ថំ សប្បិតេលញ្ច យាចិយ|
      block |ធម្មេន សមោធានេត្វា តតោ យញ្ញមកប្បយុំ។|
    count |២៩៨|
      block |ឧបដ្ឋិតស្មិំ យញ្ញស្មិំ នាស្សុ គាវោ ហនិំសុ តេ|
      block |យថា មាតា បិតា ភាតា អញ្ញេ វាបិ ច ញាតកា|
      block |គាវោ នោ បរមា មិត្តា យាសុ ជាយន្តិ ឱសធា។|
    count |២៩៩|
      block |អន្នទា ពលទា ចេតា វណ្ណទា សុខទា តថា|
      block |ឯតមត្ថវសំ ញត្វា នាស្សុ គាវោ ហនិំសុ តេ។|
    count |៣០០|
      block |សុខុមាលា មហាកាយា វណ្ណវន្តោ យសស្សិនោ|
      block |ព្រាហ្មណា សេហិ ធម្មេហិ កិច្ចាកិច្ចេសុ ឧស្សុកា|
      block |យាវ លោកេ អវត្តិំសុ សុខមេធិត្ថយំ បជា។|
    count |៣០១|
      block |តេសំ អាសិ វិបល្លាសោ ទិស្វាន អណុតោ អណុំ|
      block |រាជិនោ ច វិយាការំ នារិយោ សមលង្កតា។|
    count |៣០២|
      block |រថេ ចាជញ្ញសំយុត្តេ សុកតេ ចិត្តសិព្ពនេ|
      block |និវេសនេ និវេសេ ច វិភត្តេ ភាគសោ មិតេ។|
    count |៣០៣|
      block |គោមណ្ឌលបរិព្យូឡ្ហំ នារីវរគណាយុតំ|
      block |ឧឡារំ មានុសំ ភោគំ អភិជ្ឈាយិំសុ ព្រាហ្មណា។|
    count |៣០៤|
      block |តេ តត្ថ មន្តេ គន្ថេត្វា ឱក្កាកំ តទុបាគមុំ|
      block |បហូតធនធញ្ញោសិ យជស្សុ ពហុ តេ វិត្តំ|
      block |យជស្សុ ពហុ តេ ធនំ។|
    count |៣០៥|
      block |តតោ ច រាជា សញ្ញត្តោ ព្រាហ្មណេហិ រថេសភោ|
      block |អស្សមេធំ បុរិសមេធំ សម្មាបាសំ វាជបេយ្យំ និរគ្គឡំ|
      block |ឯតេ យាគេ យជិត្វាន ព្រាហ្មណានមទា ធនំ។|
    count |៣០៦|
      block |គាវោ សយនញ្ច វត្ថញ្ច នារិយោ សមលង្កតា|
      block |រថេ ចាជញ្ញសំយុត្តេ សុកតេ ចិត្តសិព្ពនេ។|
    count |៣០៧|
      block |និវេសនានិ រម្មានិ សុវិភត្តានិ ភាគសោ|
      block |នានាធញ្ញស្ស បូរេត្វា ព្រាហ្មណានមទា ធនំ។|
    count |៣០៨|
      block |តេ ច តត្ថ ធនំ លទ្ធា សន្និធិំ សមរោចយុំ|
      block |តេសំ ឥច្ឆាវតិណ្ណានំ ភិយ្យោ តណ្ហា បវឌ្ឍថ|
      block |តេ តត្ថ មន្តេ គន្ថេត្វា ឱក្កាកំ បុនមុបាគមុំ។|
    count |៣០៩|
      block |យថា អាបោ ច បថវី ច ហិរញ្ញំ ធនធានិយំ|
      block |ឯវំ គាវោ មនុស្សានំ បរិក្ខារោ សោ ហិ បាណិនំ|
      block |យជស្សុ ពហុ តេ វិត្តំ យជស្សុ ពហុ តេ ធនំ។|
    count |៣១០|
      block |តតោ ច រាជា សញ្ញត្តោ ព្រាហ្មណេហិ រថេសភោ|
      block |នេកា សតសហស្សិយោ គាវោ យញ្ញេ អឃាតយិ។|
    count |៣១១|
      block |ន បាទា ន វិសាណេន នាស្សុ ហិំសន្តិ កេនចិ|
      block |គាវោ ឯឡកសមានា សោរតា កុម្ភទូហនា|
      block |តា វិសាណេ គហេត្វាន រាជា សត្ថេន ឃាតយិ។|
    count |៣១២|
      block |តតោ ទេវា បិតរោ ច ឥន្ទោ អសុររក្ខសា|
      block |អធម្មោ ឥតិ បក្កន្ទុំ យំ សត្ថំ និបតី គវេ។|
    count |៣១៣|
      block |តយោ រោគា បុរេ អាសុំ ឥច្ឆា អនសនំ ជរា|
      block |បសូនញ្ច សមារម្ភា អដ្ឋានវុតិមាគមុំ។|
    count |៣១៤|
      block |ឯសោ អធម្មោ ទណ្ឌានំ ឱក្កន្តោ បុរាណោ អហុ|
      block |អទូសិកាយោ ហញ្ញន្តិ ធម្មា ធំសន្តិ យាជកា។|
    count |៣១៥|
      block |ឯវមេសោ អណុធម្មោ បោរាណោ វិញ្ញុគរហិតោ|
      block |យត្ថ ឯទិសកំ បស្សតិ យាជកំ គរហតី ជនោ។|
    count |៣១៦|
      block |ឯវំ ធម្មេ វិយាបន្នេ វិភិន្នា សុទ្ទវេស្សិកា|
      block |បុថូ វិភិន្នា ខត្តិយា បតិំ ភរិយាវមញ្ញថ។|
    count |៣១៧|
      block |ខត្តិយា ព្រហ្មពន្ធូ ច យេ ចញ្ញេ គោត្តរក្ខិតា|
      block |ជាតិវាទំ និរំកត្វា កាមានំ វសមន្វគុន្តិ។|
    block |ឯវំ វុត្តេ តេ ព្រាហ្មណមហាសាលា ភគវន្តំ ឯតទវោចុំ អភិក្កន្តំ ភោ គោតម…បេ។ … ឧបាសកេ នោ ភវំ គោតមោ ធារេតុ អជ្ជតគ្គេ បាណុបេតេ សរណំ គតេតិ។|
    stand |ព្រាហ្មណធម្មិកសុត្តំ សត្តមំ និដ្ឋិតំ។|
  block |៨។ នាវាសុត្តំ|
    count |៣១៨|
      block |យស្មា ហិ ធម្មំ បុរិសោ វិជញ្ញា ឥន្ទំវ នំ ទេវតា បូជយេយ្យ|
      block |សោ បូជិតោ តស្មិ បសន្នចិត្តោ ពហុស្សុតោ បាតុករោតិ ធម្មំ។|
    count |៣១៩|
      block |តទដ្ឋិកត្វាន និសម្ម ធីរោ ធម្មានុធម្មំ បដិបជ្ជមានោ|
      block |វិញ្ញូ វិភាវី និបុណោ ច ហោតិ យោ តាទិសំ ភជតិ អប្បមត្តោ។|
    count |៣២០|
      block |ខុទ្ទញ្ច ពាលំ ឧបសេវមានោ អនាគតត្ថញ្ច ឧសូយកញ្ច|
      block |ឥធេវ ធម្មំ អវិភាវយិត្វា អវិតិណ្ណកង្ខោ មរណំ ឧបេតិ។|
    count |៣២១|
      block |យថា នរោ អាបគមោតរិត្វា មហោទកំ សលិលំ សីឃសោតំ|
      block |សោ វុយ្ហមានោ អនុសោតគាមី កិំ សោ បរេ សក្ខតិ តារយេតុំ។|
    count |៣២២|
      block |តថេវ ធម្មំ អវិភាវយិត្វា ពហុស្សុតានំ អនិសាមយត្ថំ|
      block |សយំ អជានំ អវិតិណ្ណកង្ខោ កិំ សោ បរេ សក្ខតិ និជ្ឈបេតុំ។|
    count |៣២៣|
      block |យថាបិ នាវំ ទឡ្ហមារុហិត្វា ផិយេន រិត្តេន សមង្គិភូតោ|
      block |សោ តារយេ តត្ថ ពហូបិ អញ្ញេ តត្រូបយញ្ញូ កុសលោ មុតីមា។|
    count |៣២៤|
      block |ឯវម្បិ យោ វេទគុ ភាវិតត្តោ ពហុស្សុតោ ហោតិ អវេធធម្មោ|
      block |សោ ខោ បរេ និជ្ឈបយេ បជានំ សោតាវធានូបនិសូបបន្នេ។|
    count |៣២៥|
      block |តស្មា ហវេ សប្បុរិសំ ភជេថ មេធាវិនញ្ចេវ ពហុស្សុតញ្ច|
      block |អញ្ញាយ អត្ថំ បដិបជ្ជមានោ វិញ្ញាតធម្មោ ស សុខំ លភេថាតិ។|
    stand |នាវាសុត្តំ អដ្ឋមំ និដ្ឋិតំ។|
  block |៩។ កិំសីលសុត្តំ|
    count |៣២៦|
      block |កិំសីលោ កិំសមាចារោ កានិ កម្មានិ ព្រូហយំ|
      block |នរោ សម្មា និវិដ្ឋស្ស ឧត្តមត្ថញ្ច បាបុណេ។|
    count |៣២៧|
      block |វុឌ្ឍាបចាយី អនុសូយកោ សិយា កាលញ្ញូ ចស្ស គរូនំ ទស្សនាយ|
      block |ធម្មិំ កថំ ឯរយិតំ ខណញ្ញូ សុណេយ្យ សក្កច្ច សុភាសិតានិ។|
    count |៣២៨|
      block |កាលេន គច្ឆេ គរូនំ សកាសំ ថម្ភំ និរំកត្វា និវាតវុត្តិ|
      block |អត្ថំ ធម្មំ សំយមំ ព្រហ្មចរិយំ អនុស្សរេ ចេវ សមាចរេ ច។|
    count |៣២៩|
      block |ធម្មារាមោ ធម្មរតោ ធម្មេ ឋិតោ ធម្មវិនិច្ឆយញ្ញូ|
      block |នេវាចរេ ធម្មសន្ទោសវាទំ តច្ឆេហិ នីយេថ សុភាសិតេហិ។|
    count |៣៣០|
      block |ហស្សំ ជប្បំ បរិទេវំ បទោសំ មាយាកតំ កុហនំ គិទ្ធិ មានំ|
      block |សារម្ភំ កក្កសំ កសាវញ្ច មុច្ឆំ ហិត្វា ចរេ វីតមទោ ឋិតត្តោ។|
    count |៣៣១|
      block |វិញ្ញាតសារានិ សុភាសិតានិ សុតញ្ច វិញ្ញាតសមាធិសារំ|
      block |ន តស្ស បញ្ញា ច សុតញ្ច វឌ្ឍតិ យោ សាហសោ ហោតិ នរោ បមត្តោ។|
    count |៣៣២|
      block |ធម្មេ ច យេ អរិយបវេទិតេ រតា|
      block |អនុត្តរា តេ វចសា មនសា កម្មុនា ច|
      block |តេ សន្តិសោរច្ចសមាធិសណ្ឋិតា|
      block |សុតស្ស បញ្ញាយ ច សារមជ្ឈគូតិ។|
    stand |កិំសីលសុត្តំ នវមំ និដ្ឋិតំ។|
  block |១០។ ឧដ្ឋានសុត្តំ|
    count |៣៣៣|
      block |ឧដ្ឋហថ និសីទថ កោ អត្ថោ សុបិតេន វោ|
      block |អាតុរានញ្ហិ កា និទ្ទា សល្លវិទ្ធាន រុប្បតំ។|
    count |៣៣៤|
      block |ឧដ្ឋហថ និសីទថ ទឡ្ហំ សិក្ខថ សន្តិយា|
      block |មា វោ បមត្តេ វិញ្ញាយ មច្ចុរាជា អមោហយិត្ថ វសានុគេ។|
    count |៣៣៥|
      block |យាយ ទេវា មនុស្សា ច សិតា តិដ្ឋន្តិ អត្ថិកា|
      block |តរថេតំ វិសត្តិកំ ខណោ វោ មា ឧបច្ចគា|
      block |ខណាតីតា ហិ សោចន្តិ និរយម្ហិ សមប្បិតា។|
    count |៣៣៦|
      block |បមាទោ រជោ បមាទោ បមាទានុបតិតោ រជោ|
      block |អប្បមាទេន វិជ្ជាយ អព្ពហេ សល្លមត្តនោតិ។|
    stand |ឧដ្ឋានសុត្តំ ទសមំ និដ្ឋិតំ។|
  block |១១។ រាហុលសុត្តំ|
    count |៣៣៧|
      block |កច្ចិ អភិណ្ហសំវាសា នាវជានាសិ បណ្ឌិតំ|
      block |ឧក្កាធារោ មនុស្សានំ កច្ចិ អបចិតោ តយា។|
    count |៣៣៨|
      block |នាហំ អភិណ្ហសំវាសា អវជានាមិ បណ្ឌិតំ|
      block |ឧក្កាធារោ មនុស្សានំ និច្ចំ អបចិតោ មយា។|
    count |៣៣៩|
      block |បញ្ច កាមគុណេ ហិត្វា បិយរូបេ មនោរមេ|
      block |សទ្ធាយ ឃរា និក្ខម្ម ទុក្ខស្សន្តករោ ភវ។|
    count |៣៤០|
      block |មិត្តេ ភជស្សុ កល្យាណេ បន្តញ្ច សយនាសនំ|
      block |វិវិត្តំ អប្បនិគ្ឃោសំ មត្តញ្ញូ ហោហិ ភោជនេ។|
    count |៣៤១|
      block |ចីវរេ បិណ្ឌបាតេ ច បច្ចយេ សយនាសនេ|
      block |ឯតេសុ តណ្ហំ មាកាសិ មា លោកំ បុនរាគមិ។|
    count |៣៤២|
      block |សំវុតោ បាតិមោក្ខស្មិំ ឥន្ទ្រិយេសុ ច បញ្ចសុ|
      block |សតិ កាយគតាត្យត្ថុ និព្ពិទាពហុលោ ភវ។|
    count |៣៤៣|
      block |និមិត្តំ បរិវជ្ជេហិ សុភំ រាគូបសញ្ហិតំ|
      block |អសុភាយ ចិត្តំ ភាវេហិ ឯកគ្គំ សុសមាហិតំ។|
    count |៣៤៤|
      block |អនិមិត្តញ្ច ភាវេហិ មានានុសយមុជ្ជហ|
      block |តតោ មានាភិសមយា ឧបសន្តោ ចរិស្សតីតិ។|
    block |ឥត្ថំ សុទំ ភគវា អាយស្មន្តំ រាហុលំ ឥមាហិ គាថាហិ អភិណ្ហំ ឱវទតីតិ។|
    stand |រាហុលសុត្តំ ឯកាទសមំ និដ្ឋិតំ។|
  block |១២។ និគ្រោធកប្បសុត្តំ|
    block |ឯវំ មេ សុតំ ឯកំ សមយំ ភគវា អាឡវិយំ វិហរតិ អគ្គាឡវេ ចេតិយេ។ តេន ខោ បន សមយេន អាយស្មតោ វង្គីសស្ស ឧបជ្ឈាយោ និគ្រោធកប្បោ នាម ថេរោ អគ្គាឡវេ ចេតិយេ អចិរបរិនិព្ពុតោ ហោតិ។ អថ ខោ អាយស្មតោ វង្គីសស្ស រហោគតស្ស បដិសល្លីនស្ស ឯវំ ចេតសោ បរិវិតក្កោ ឧទបាទិ បរិនិព្ពុតោ នុ ខោ មេ ឧបជ្ឈាយោ ឧទាហុ នោ បរិនិព្ពុតោតិ។ អថ ខោ អាយស្មា វង្គីសោ សាយន្ហសមយំ បដិសល្លានា វុដ្ឋិតោ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ អាយស្មា វង្គីសោ ភគវន្តំ ឯតទវោច ឥធ មយ្ហំ ភន្តេ រហោគតស្ស បដិសល្លីនស្ស ឯវំ ចេតសោ បរិវិតក្កោ ឧទបាទិ បរិនិព្ពុតោ នុ ខោ មេ ឧបជ្ឈាយោ ឧទាហុ នោ បរិនព្ពុតោតិ។ អថ ខោ អាយស្មា វង្គីសោ ឧដ្ឋាយាសនា ឯកំសំ ចីវរំ កត្វា យេន ភគវា តេនញ្ជលិំ បណាមេត្វា ភគវន្តំ គាថាយ អជ្ឈភាសិ|
    count |៣៤៥|
      block |បុច្ឆាម សត្ថារមនោមបញ្ញំ ទិដ្ឋេវ ធម្មេ យោ វិចិកិច្ឆានំ ឆេត្តា|
      block |អគ្គាឡវេ កាលមកាសិ ភិក្ខុ ញាតោ យសស្សី អភិនិព្ពុតត្តោ។|
    count |៣៤៦|
      block |និគ្រោធកប្បោ ឥតិ តស្ស នាមំ តយា កតំ ភគវា ព្រាហ្មណស្ស|
      block |សោ តំ នមស្សំ អចរិ មុត្យបេក្ខោ អារទ្ធវីរិយោ ទឡ្ហធម្មទស្សី។|
    count |៣៤៧|
      block |តំ សាវកំ សក្យ មយម្បិ សព្ពេ អញ្ញាតុមិច្ឆាម សមន្តចក្ខុ|
      block |សមវដ្ឋិតា នោ សវនាយ សោតា តុវំ នោ សត្ថា ត្វមនុត្តរោសិ។|
    count |៣៤៨|
      block |ឆិន្ទេវ នោ វិចិកិច្ឆំ ព្រូហិ មេតំ បរិនិព្ពុតំ វេទយ ភូរិបញ្ញ|
      block |មជ្ឈេវ នោ ភាស សមន្តចក្ខុ សក្កោវ ទេវាន សហស្សនេត្តោ។|
    count |៣៤៩|
      block |យេ កេចិ គន្ថា ឥធ មោហមគ្គា អញ្ញាណបក្ខា វិចិកិច្ឆឋានា|
      block |តថាគតំ បត្វា ន តេ ភវន្តិ ចក្ខុញ្ហិ ឯតំ បរមំ នរានំ។|
    count |៣៥០|
      block |នោ ចេ ហិ ជាតុ បុរិសោ កិលេសេ វាតោ យថា អព្ភធនំ វិហានេ|
      block |តមោវស្ស និវុតោ សព្ពលោកោ ន ជោតិមន្តោបិ នរា តបេយ្យុំ។|
    count |៣៥១|
      block |ធីរា ច បជ្ជោតករា ភវន្តិ តំ តំ អហំ វីរ តថេវ មញ្ញេ|
      block |វិបស្សិនំ ជានមុបាគមុម្ហា បរិសាសុ នោ អាវិករោហិ កប្បំ។|
    count |៣៥២|
      block |ខិប្បំ គិរំ ឯរយ វគ្គុ វគ្គុំ ហំសោវ បគ្គយ្ហ សណិកំ និកូជ|
      block |ពិន្ទុស្សរេន សុវិកប្បិតេន សព្ពេវ តេ ឧជ្ជុគតា សុណោម។|
    count |៣៥៣|
      block |បហីនជាតិមរណំ អសេសំ និគ្គយ្ហ ធោនំ វទេស្សាមិ ធម្មំ|
      block |ន កាមការោ ហិ បុថុជ្ជនានំ សង្ខេយ្យការោ ច តថាគតានំ។|
    count |៣៥៤|
      block |សម្បន្នវេយ្យាករណំ តវេទំ សមុជ្ជុបញ្ញស្ស សមុគ្គហីតំ|
      block |អយមញ្ជលី បច្ឆិមោ សុប្បណាមិតោ មា មោហយី ជានមនោមបញ្ញ។|
    count |៣៥៥|
      block |បរោវរំ អរិយធម្មំ វិទិត្វា មា មោហយី ជានមនោមវីរ|
      block |វារិំ យថា ឃម្មនិ ឃម្មតត្តោ វាចាភិកង្ខាមិ សុតំ បវស្ស។|
    count |៣៥៦|
      block |យទត្ថិកំ ព្រហ្មចរិយំ អចរី កប្បាយនោ កច្ចិស្ស តំ អមោឃំ|
      block |និព្ពាយិ សោ អាទុ សឧបាទិសេសោ យថា វិមុត្តោ អហុ តំ សុណោម។|
    count |៣៥៧|
      block |អច្ឆេច្ឆិ តណ្ហំ ឥធ នាមរូបេ ឥតិ ភគវា|
      block |កណ្ហស្ស សោតំ ទីឃរត្តានុសយិតំ|
      block |អតារិ ជាតិំ មរណំ អសេសំ|
      block |ឥច្ចព្រវី ភគវា បញ្ចសេដ្ឋោ។|
    count |៣៥៨|
      block |ឯស សុត្វា បសីទាមិ វចោ តេ ឥសិសត្តម|
      block |អមោឃំ កិរ មេ បុដ្ឋំ ន មំ វញ្ចេសិ ព្រាហ្មណោ។|
    count |៣៥៩|
      block |យថាវាទី តថាការី អហុ ពុទ្ធស្ស សាវកោ|
      block |អច្ឆិទា មច្ចុនោ ជាលំ តតំ មាយាវិនោ ទឡ្ហំ។|
    count |៣៦០|
      block |អទ្ទសា ភគវា អាទិំ ឧបាទានស្ស កប្បិយោ|
      block |អច្ចគា វត កប្បាយនោ មច្ចុធេយ្យំ សុទុត្តរន្តិ។|
    stand |និគ្រោធកប្បសុត្តំ ទ្វាទសមំ និដ្ឋិតំ។|
  block |១៣។ សម្មាបរិព្ពាជនីយសុត្តំ|
    count |៣៦១|
      block |បុច្ឆាមិ មុនិំ បហូតបញ្ញំ|
      block |តិណ្ណំ បារង្គតំ បរិនិព្ពុតំ ឋិតត្តំ|
      block |និក្ខម្ម ឃរា បនុជ្ជ កាមេ កថំ ភិក្ខុ|
      block |សម្មា សោ លោកេ បរិព្ពជេយ្យ។|
    count |៣៦២|
      block |យស្ស មង្គលា សមូហតា ឥតិ ភគវា|
      block |ឧប្បាតា សុបិនា ច លក្ខណា ច|
      block |សោ មង្គលទោសវិប្បហីនោ|
      block |សម្មា សោ លោកេ បរិព្ពជេយ្យ។|
    count |៣៦៣|
      block |រាគំ វិនយេថ មានុសេសុ ទិព្ពេសុ កាមេសុ ចាបិ ភិក្ខុ|
      block |អតិក្កម្ម ភវំ សមេច្ច ធម្មំ សម្មា សោ លោកេ បរិព្ពជេយ្យ។|
    count |៣៦៤|
      block |វិបិដ្ឋិកត្វាន បេសុណានិ កោធំ កទរិយំ ជហេយ្យ ភិក្ខុ|
      block |អនុរោធវិរោធវិប្បហីនោ សម្មា សោ លោកេ បរិព្ពជេយ្យ។|
    count |៣៦៥|
      block |ហិត្វាន បិយញ្ច អប្បិយញ្ច អនុបាទាយ អនិស្សិតោ កុហិញ្ចិ|
      block |សំយោជនិយេហិ វិប្បមុត្តោ សម្មា សោ លោកេ បរិព្ពជេយ្យ។|
    count |៣៦៦|
      block |ន សោ ឧបធីសុ សារមេតិ អាទានេសុ វិនេយ្យ ឆន្ទរាគំ|
      block |សោ អនិស្សិតោ អនញ្ញនេយ្យោ សម្មា សោ លោកេ បរិព្ពជេយ្យ។|
    count |៣៦៧|
      block |វចសា មនសា ច កម្មុនា ច អវិរុទ្ធោ សម្មា វិទិត្វា ធម្មំ|
      block |និព្ពានបទាភិបត្ថយានោ សម្មា សោ លោកេ បរិព្ពជេយ្យ។|
    count |៣៦៨|
      block |យោ វន្ទតិ មន្តិ នុណ្ណមេយ្យ អក្កុដ្ឋោបិ ន សន្ធិយេថ ភិក្ខុ|
      block |លទ្ធា បរភោជនំ ន មជ្ជេ សម្មា សោ លោកេ បរិព្ពជេយ្យ។|
    count |៣៦៩|
      block |លោភញ្ច ភវញ្ច វិប្បហាយ វិរតោ ឆេទនពន្ធនា ច ភិក្ខុ|
      block |សោ តិណ្ណកថំកថោ វិសល្លោ សម្មា សោ លោកេ បរិព្ពជេយ្យ។|
    count |៣៧០|
      block |សារុប្បំ អត្តនោ វិទិត្វា នោ ច ភិក្ខុ ហិំសេយ្យ កញ្ចិ លោកេ|
      block |យថា តថិយំ វិទិត្វា ធម្មំ សម្មា សោ លោកេ បរិព្ពជេយ្យ។|
    count |៣៧១|
      block |យស្សានុសយា ន សន្តិ កេចិ មូលា ច អកុសលា សមូហតាសេ|
      block |សោ និរាសោ អនាសិសានោ សម្មា សោ លោកេ បរិព្ពជេយ្យ។|
    count |៣៧២|
      block |អាសវខីណោ បហីនមានោ សព្ពំ រាគបថំ ឧបាតិវត្តោ|
      block |ទន្តោ បរិនិព្ពុតោ ឋិតត្តោ សម្មា សោ លោកេ បរិព្ពជេយ្យ។|
    count |៣៧៣|
      block |សទ្ធោ សុតវា និយាមទស្សី វគ្គគតេសុ ន វគ្គសារិ ធីរោ|
      block |លោភំ ទោសំ វិនេយ្យ បដិឃំ សម្មា សោ លោកេ បរិព្ពជេយ្យ។|
    count |៣៧៤|
      block |សំសុទ្ធជិនោ វិវដ្ដច្ឆទោ ធម្មេសុ វសី បារគូ អនេជោ|
      block |សង្ខារនិរោធញាណកុសលោ សម្មា សោ លោកេ បរិព្ពជេយ្យ។|
    count |៣៧៥|
      block |អតីតេសុ អនាគតេសុ ចាបិ កប្បាតីតោ អតិច្ចសុទ្ធិបញ្ញោ|
      block |សព្ពាយតនេហិ វិប្បមុត្តោ សម្មា សោ លោកេ បរិព្ពជេយ្យ។|
    count |៣៧៦|
      block |អញ្ញាយ បទំ សមេច្ច ធម្មំ វិវដំ ទិស្វាន បហានមាសវានំ|
      block |សព្ពុបធីនំ បរិក្ខយានោ សម្មា សោ លោកេ បរិព្ពជេយ្យ។|
    count |៣៧៧|
      block |អទ្ធា ហិ ភគវា តថេវ ឯតំ យោ សោ ឯវំវិហារី ទន្តោ ភិក្ខុ|
      block |សព្ពសំយោជនយោគវីតិវត្តោ សម្មា សោ លោកេ បរិព្ពជេយ្យាតិ។|
    stand |សម្មាបរិព្ពាជនីយសុត្តំ តេរសមំ និដ្ឋិតំ។|
  block |១៤។ ធម្មិកសុត្តំ|
    block |ឯវំ មេ សុតំ ឯកំ សមយំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ។ អថ ខោ ធម្មិកោ ឧបាសកោ បញ្ចហិ ឧបាសកសតេហិ សទ្ធិំ យេន ភគវា តេនុបសង្កមិ ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ។ ឯកមន្តំ និសិន្នោ ខោ ធម្មិកោ ឧបាសកោ ភគវន្តំ គាថាហិ អជ្ឈភាសិ|
    count |៣៧៨|
      block |បុច្ឆាមិ តំ គោតម ភូរិបញ្ញ កថំករោ សាវកោ សាធុ ហោតិ|
      block |យោ វា អគារា អនគារមេតិ អគារិនោ វា បនុបាសកាសេ។|
    count |៣៧៩|
      block |តុវញ្ហិ លោកស្ស សទេវកស្ស គតិំ បជានាសិ បរាយណញ្ច|
      block |ន ចត្ថិ តុល្យោ និបុណត្ថទស្សី តុវញ្ហិ ពុទ្ធំ បវរំ វទន្តិ។|
    count |៣៨០|
      block |សព្ពំ តុវំ ញាណមវេច្ច ធម្មំ បកាសេសិ សត្តេ អនុកម្បមានោ|
      block |វិវដ្ដច្ឆទោសិ សមន្តចក្ខុ វិរោចសិ វិមលោ សព្ពលោកេ។|
    count |៣៨១|
      block |អាគញ្ឆិ តេ សន្តិកេ នាគរាជា ឯរាវណោ នាម ជិនោតិ សុត្វា|
      block |សោបិ តយា មន្តយិត្វាជ្ឈគមា សាធូតិ សុត្វាន បតីតរូបោ។|
    count |៣៨២|
      block |រាជាបិ តំ វេស្សវណោ កុវេរោ ឧបេតិ ធម្មំ បរិបុច្ឆមានោ|
      block |តស្សាបិ ត្វំ បុច្ឆិតោ ព្រូសិ ធីរ សោ ចាបិ សុត្វាន បតីតរូបោ។|
    count |៣៨៣|
      block |យេ កេចិមេ តិត្ថិយា វាទសីលា អាជីវកា វា យទិ វា និគណ្ឋា|
      block |បញ្ញាយ តំ នាតិតរន្តិ សព្ពេ ឋិតោ វជន្តំ វិយ សីឃគាមិំ។|
    count |៣៨៤|
      block |យេ កេចិមេ ព្រាហ្មណា វាទសីលា វុទ្ធា ចាបិ ព្រាហ្មណា សន្តិ កេចិ|
      block |សព្ពេ តយិ អត្ថពទ្ធា ភវន្តិ យេ ចាបិ អញ្ញេ វាទិនោ មញ្ញមានា។|
    count |៣៨៥|
      block |អយញ្ហិ ធម្មោ និបុណោ សុខោ ច យោយំ តយា ភគវា សុប្បវុត្តោ|
      block |តមេវ សព្ពេបិ សុស្សូសមានា តំ នោ វទ បុច្ឆិតោ ពុទ្ធសេដ្ឋ។|
    count |៣៨៦|
      block |សព្ពេបិ មេ ភិក្ខវោ សន្និសិន្នា ឧបាសកា ចាបិ តថេវ សោតុំ|
      block |សុណន្តុ ធម្មំ វិមលេនានុពុទ្ធំ សុភាសិតំ វាសវស្សេវ ទេវា។|
    count |៣៨៧|
      block |សុណាថ មេ ភិក្ខវោ សាវយាមិ វោ ធម្មំ ធុតំ តញ្ច ចរាថ សព្ពេ|
      block |ឥរិយាបថំ បព្ពជិតានុលោមិកំ សេវេថ នំ អត្ថទសោ មុតីមា។|
    count |៣៨៨|
      block |នោ វេ វិកាលេ វិចរេយ្យ ភិក្ខុ គាមេ ច បិណ្ឌាយ ចរេយ្យ កាលេ|
      block |អកាលចារិញ្ហិ សជន្តិ សង្គា តស្មា វិកាលេ ន ចរន្តិ ពុទ្ធា។|
    count |៣៨៩|
      block |រូបា ច សទ្ទា ច រសា ច គន្ធា ផស្សា ច យេ សម្មទយន្តិ សត្តេ|
      block |ឯតេសុ ធម្មេសុ វិនេយ្យ ឆន្ទំ កាលេន សោ បវិសេ បាតរាសំ។|
    count |៣៩០|
      block |បិណ្ឌញ្ច ភិក្ខុ សមយេន លទ្ធា ឯកោ បដិក្កម្ម រហោ និសីទេ|
      block |អជ្ឈត្តចិន្តី ន មនោ ពហិទ្ធា និច្ឆារយេ សង្គហិតត្តភាវោ។|
    count |៣៩១|
      block |សចេបិ សោ សល្លបេ សាវកេន អញ្ញេន វា កេនចិ ភិក្ខុនា វា|
      block |ធម្មំ បណីតំ តមុទាហរេយ្យ ន បេសុណំ នោបិ បរូបវាទំ។|
    count |៣៩២|
      block |វាទញ្ហិ ឯកេ បដិសេនិយន្តិ ន តេ បសំសាម បរិត្តបញ្ញេ|
      block |តតោ តតោ នេ បសជន្តិ សង្គា ចិត្តញ្ហិ តេ តត្ថ គមេន្តិ ទូរេ។|
    count |៣៩៣|
      block |បិណ្ឌំ វិហារំ សយនាសនញ្ច អាបញ្ច សង្ឃាដិរជូបវាហនំ|
      block |សុត្វាន ធម្មំ សុគតេន ទេសិតំ សង្ខាយ សេវេ វរបញ្ញសាវកោ។|
    count |៣៩៤|
      block |តស្មា ហិ បិណ្ឌេ សយនាសនេ ច អាបេ ច សង្ឃាដិរជូបវាហនេ|
      block |ឯតេសុ ធម្មេសុ អនូបលិត្តោ ភិក្ខុ យថា បោក្ខរេ វារិពិន្ទុ។|
    count |៣៩៥|
      block |គហដ្ឋវត្តំ បន វោ វទាមិ យថាករោ សាវកោ សាធុ ហោតិ|
      block |ន ហេស លព្ភា សបរិគ្គហេន ផស្សេតុំ យោ កេវលោ ភិក្ខុធម្មោ។|
    count |៣៩៦|
      block |បាណំ ន ហនេ ន ច ឃាតយេយ្យ ន ចានុជញ្ញា ហនតំ បរេសំ|
      block |សព្ពេសុ ភូតេសុ និធាយ ទណ្ឌំ យេ ថាវរា យេ ច តសា សន្តិ លោកេ។|
    count |៣៩៧|
      block |តតោ អទិន្នំ បរិវជ្ជយេយ្យ កិញ្ចិ ក្វចិ សាវកោ ពុជ្ឈមានោ|
      block |ន ហារយេ ហរតំ នានុជញ្ញា សព្ពំ អទិន្នំ បរិវជ្ជយេយ្យ។|
    count |៣៩៨|
      block |អព្រហ្មចរិយំ បរិវជ្ជយេយ្យ អង្គារកាសុំ ជលិតំវ វិញ្ញូ|
      block |អសម្ភុណន្តោ បន ព្រហ្មចរិយំ បរស្ស ទារំ ន អតិក្កមេយ្យ។|
    count |៣៩៩|
      block |សភគ្គតោ វា បរិសគ្គតោ វា ឯកស្ស វេកោ ន មុសា ភណេយ្យ|
      block |ន ភាណយេ ភណតំ នានុជញ្ញា សព្ពំ អភូតំ បរិវជ្ជយេយ្យ។|
    count |៤០០|
      block |មជ្ជញ្ច បានំ ន សមាចរេយ្យ ធម្មំ ឥមំ រោចយេ យោ គហដ្ឋោ|
      block |ន បាយយេ បិវតំ នានុជញ្ញា ឧម្មាទនន្តំ ឥតិ នំ វិទិត្វា។|
    count |៤០១|
      block |មទា ហិ បាបានិ ករោន្តិ ពាលា ការេន្តិ ចញ្ញេបិ ជនេ បមត្តេ|
      block |ឯតំ អបុញ្ញាយតនំ វិវជ្ជយេ ឧម្មាទនំ មោហនំ ពាលកន្តំ។|
    count |៤០២|
      block |បាណំ ន ហនេ ន ចាទិន្នមាទិយេ មុសា ន ភាសេ ន ច មជ្ជបោ សិយា|
      block |អព្រហ្មចរិយា វិរមេយ្យ មេថុនា រត្តិំ ន ភុញ្ជេយ្យ វិកាលភោជនំ។|
    count |៤០៣|
      block |មាលំ ន ធារេ ន ច គន្ធមាចរេ មញ្ចេ ឆមាយំ វ សយេថ សន្ថតេ|
      block |ឯតញ្ហិ អដ្ឋង្គិកមាហុបោសថំ ពុទ្ធេន ទុក្ខន្តគុនា បកាសិតំ។|
    count |៤០៤|
      block |តតោ ច បក្ខស្សុបវស្សុបោសថំ ចាតុទ្ទសិំ បញ្ចទសិញ្ច អដ្ឋមិំ|
      block |បាដិហារិយបក្ខញ្ច បសន្នមានសោ អដ្ឋង្គុបេតំ សុសមត្តរូបំ។|
    count |៤០៥|
      block |តតោ ច បាតោ ឧបវុត្ថុបោសថោ អន្នេន បានេន ច ភិក្ខុសង្ឃំ|
      block |បសន្នចិត្តោ អនុមោទមានោ យថារហំ សំវិភជេថ វិញ្ញូ។|
    count |៤០៦|
      block |ធម្មេន មាតាបិតរោ ភរេយ្យ បយោជយេ ធម្មិកំ សោ វណិជ្ជំ|
      block |ឯតំ គិហី វត្តយមប្បមត្តោ សយម្បភេ នាម ឧបេតិ ទេវេតិ។|
      block |រតនាមគន្ធោ ហិរិ ច មង្គលំ សូចិលោមេន|
      block |ធម្មចរិយញ្ច ព្រាហ្មណោ នាវា កិំសីលមុដ្ឋានំ។|
      block |រាហុលោ បុន កប្បោ ច បរិព្ពាជនិយំ តថា|
      block |ធម្មិកញ្ច វិទុនោ អាហុ ចូឡវគ្គន្តិ ចុទ្ទសាតិ។|
    stand |ធម្មិកសុត្តំ ចុទ្ទសមំ និដ្ឋិតំ។|
    stand |ចូឡវគ្គោ ទុតិយោ និដ្ឋិតោ។|
    block |តស្សុទ្ទានំ|
