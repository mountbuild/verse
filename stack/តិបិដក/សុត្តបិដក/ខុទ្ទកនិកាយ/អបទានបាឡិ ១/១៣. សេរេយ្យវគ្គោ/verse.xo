block |១៣។ សេរេយ្យវគ្គោ|
  block |១។ សេរេយ្យកត្ថេរអបទានំ|
    count |១|
      block |អជ្ឈាយកោ មន្តធរោ តិណ្ណំ វេទាន បារគូ|
      block |អព្ភោកាសេ ឋិតោ សន្តោ អទ្ទសំ លោកនាយកំ។|
    count |២|
      block |សីហំ យថា វនចរំ ព្យគ្ឃរាជំវ និត្តសំ|
      block |តិធាបភិន្នមាតង្គំ កុញ្ជរំវ មហេសិនំ។|
    count |៣|
      block |សេរេយ្យកំ គហេត្វាន អាកាសេ ឧក្ខិបិំ អហំ|
      block |ពុទ្ធស្ស អានុភាវេន បរិវារេន្តិ សព្ពសោ។|
    count |៤|
      block |អធិដ្ឋហិ មហាវីរោ សព្ពញ្ញូ លោកនាយកោ|
      block |សមន្តា បុប្ផច្ឆទនា ឱកិរិំសុ នរាសភំ។|
    count |៥|
      block |តតោ សា បុប្ផកញ្ចុកា អន្តោវណ្ដា ពហិមុខា|
      block |សត្តាហំ ឆទនំ កត្វា តតោ អន្តរធាយថ។|
    count |៦|
      block |តញ្ច អច្ឆរិយំ ទិស្វា អព្ភុតំ លោមហំសនំ|
      block |ពុទ្ធេ ចិត្តំ បសាទេសិំ សុគតេ លោកនាយកេ។|
    count |៧|
      block |តេន ចិត្តប្បសាទេន សុក្កមូលេន ចោទិតោ|
      block |កប្បានំ សតសហស្សំ ទុគ្គតិំ នុបបជ្ជហំ។|
    count |៨|
      block |បន្នរសសហស្សម្ហិ កប្បានំ បញ្ចវីសតិ|
      block |វីតមលា សមានា ច ចក្កវត្តី មហព្ពលា។|
    count |៩|
      block |បដិសម្ភិទា ចតស្សោ វិមោក្ខាបិ ច អដ្ឋិមេ|
      block |ឆឡភិញ្ញា សច្ឆិកតា កតំ ពុទ្ធស្ស សាសនំ។|
    block |ឥត្ថំ សុទំ អាយស្មា សេរេយ្យកោ ថេរោ ឥមា គាថាយោ អភាសិត្ថាតិ។|
    stand |សេរេយ្យកត្ថេរស្សាបទានំ បឋមំ។|
  block |២។ បុប្ផថូបិយត្ថេរអបទានំ|
    count |១០|
      block |ហិមវន្តស្សាវិទូរេ កុក្កុរោ នាម បព្ពតោ|
      block |វេមជ្ឈេ តស្ស វសតិ ព្រាហ្មណោ មន្តបារគូ។|
    count |១១|
      block |បញ្ច សិស្សសហស្សានិ បរិវារេន្តិ មំ សទា|
      block |បុព្ពុដ្ឋាយី ច តេ អាសុំ មន្តេសុ ច វិសារទា។|
    count |១២|
      block |ពុទ្ធោ លោកេ សមុប្បន្នោ តំ វិជានាថ នោ ភវំ|
      block |អសីតិព្យញ្ជនានស្ស ពាត្តិំសវរលក្ខណា។|
    count |១៣|
      block |ព្យាមប្បភោ ជិនវរោ អាទិច្ចោវ វិរោចតិ|
      block |សិស្សានំ វចនំ សុត្វា ព្រាហ្មណោ មន្តបារគូ។|
    count |១៤|
      block |អស្សមា អភិនិក្ខម្ម ទិសំ បុច្ឆតិ សិស្សកេ|
      block |យម្ហិ ទេសេ មហាវីរោ វសតិ លោកនាយកោ។|
    count |១៥|
      block |តាហំ ទិសំ នមស្សិស្សំ ជិនំ អប្បដិបុគ្គលំ|
      block |ឧទគ្គចិត្តោ សុមនោ បូជេសិំ តំ តថាគតំ។|
    count |១៦|
      block |ឯថ សិស្សា គមិស្សាម ទក្ខិស្សាម តថាគតំ|
      block |វន្ទិត្វា សត្ថុនោ បាទេ សោស្សាម ជិនសាសនំ។|
    count |១៧|
      block |ឯកាហំ អភិនិក្ខម្ម ព្យាធិំ បដិលភិំ អហំ|
      block |ព្យាធិនា បីឡិតោ សន្តោ សាលំ វាសយិតុំ គមិំ។|
    count |១៨|
      block |សព្ពេ សិស្សេ សមានេត្វា អបុច្ឆិំ តេ តថាគតំ|
      block |កីទិសំ លោកនាថស្ស គុណំ បរមពុទ្ធិនោ។|
    count |១៩|
      block |តេ មេ បុដ្ឋា វិយាកំសុ យថា ទស្សាវិនោ តថា|
      block |សក្កច្ចំ ពុទ្ធសេដ្ឋំ តំ ទេសេសុំ មម សម្មុខា។|
    count |២០|
      block |តេសាហំ វចនំ សុត្វា សកំ ចិត្តំ បសាទយិំ|
      block |បុប្ផេហិ ថូបំ កត្វាន តត្ថ កាលង្កតោ អហំ។|
    count |២១|
      block |តេ មេ សរីរំ ឈាបេត្វា អគមុំ ពុទ្ធសន្តិកំ|
      block |អញ្ជលិំ បគ្គហេត្វាន សត្ថារមភិវាទយុំ។|
    count |២២|
      block |បុប្ផេហិ ថូបំ កត្វាន សុគតស្ស មហេសិនោ|
      block |កប្បានំ សតសហស្សំ ទុគ្គតិំ នុបបជ្ជហំ។|
    count |២៣|
      block |ចត្តាលីសសហស្សម្ហិ កប្បេ សោឡស ខត្តិយា|
      block |នាមេនគ្គិសមា នាម ចក្កវត្តី មហព្ពលា។|
    count |២៤|
      block |វីសកប្បសហស្សម្ហិ រាជានោ ចក្កវត្តិនោ|
      block |ឃតាសនសនាមាវ អដ្ឋត្តិំស មហីបតី។|
    count |២៥|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា បុប្ផថូបិយោ ថេរោ ឥមា គាថាយោ អភាសិត្ថាតិ។|
    stand |បុប្ផថូបិយត្ថេរស្សាបទានំ ទុតិយំ។|
  block |៣។ បាយសទាយកត្ថេរអបទានំ|
    count |២៦|
      block |សុវណ្ណវណ្ណោ សម្ពុទ្ធោ ពាត្តិំសវរលក្ខណោ|
      block |បវនា អភិនិក្ខន្តោ ភិក្ខុសង្ឃបុរក្ខតោ។|
    count |២៧|
      block |មហច្ចា កំសបាតិយា វឌ្ឍេត្វា បាយសំ អហំ|
      block |អាហុតិំ យិដ្ឋុកាមោ សោ ឧបនេសិំ ពលិំ អហំ។|
    count |២៨|
      block |ភគវា តម្ហិ សមយេ លោកជេដ្ឋោ នរាសភោ|
      block |ចង្កមំ សុសមារូឡ្ហោ អម្ពរេ អនិលាយនេ។|
    count |២៩|
      block |តញ្ច អច្ឆរិយំ ទិស្វា អព្ភុតំ លោមហំសនំ|
      block |ឋបយិត្វា កំសបាតិំ វិបស្សិំ អភិវាទយិំ។|
    count |៣០|
      block |តុវំ ទេវោសិ សព្ពញ្ញូ សទេវេ សហមានុសេ|
      block |អនុកម្បំ ឧបាទាយ បដិគណ្ហ មហាមុនិ។|
    count |៣១|
      block |បដិគ្គហេសិ ភគវា សព្ពញ្ញូ លោកនាយកោ|
      block |មម សង្កប្បមញ្ញាយ សត្ថា លោកេ មហាមុនិ។|
    count |៣២|
      block |ឯកនវុតិតោ កប្បេ យំ ទានមទទិំ តទា|
      block |ទុគ្គតិំ នាភិជានាមិ បាយសស្ស ឥទំ ផលំ។|
    count |៣៣|
      block |ឯកតាលីសិតោ កប្បេ ពុទ្ធោ នាមាសិ ខត្តិយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៣៤|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា បាយសទាយកោ ថេរោ ឥមា គាថាយោ អភាសិត្ថាតិ។|
    stand |បាយសទាយកត្ថេរស្សាបទានំ តតិយំ។|
  block |៤។ គន្ធោទកិយត្ថេរអបទានំ|
    count |៣៥|
      block |និសជ្ជ បាសាទវរេ វិបស្សិំ អទ្ទសំ ជិនំ|
      block |កកុធំ វិលសន្តំវ សព្ពញ្ញុំ តមនាសកំ។|
    count |៣៦|
      block |បាសាទស្សាវិទូរេ ច គច្ឆតិ លោកនាយកោ|
      block |បភា និទ្ធាវតេ តស្ស យថា ច សតរំសិនោ។|
    count |៣៧|
      block |គន្ធោទកញ្ច បគ្គយ្ហ ពុទ្ធសេដ្ឋំ សមោកិរិំ|
      block |តេន ចិត្តប្បសាទេន តត្ថ កាលង្កតោ អហំ។|
    count |៣៨|
      block |ឯកនវុតិតោ កប្បេ យំ គន្ធោទកមាកិរិំ|
      block |ទុគ្គតិំ នាភិជានាមិ ពុទ្ធបូជាយិទំ ផលំ។|
    count |៣៩|
      block |ឯកត្តិំសេ ឥតោ កប្បេ សុគន្ធោ នាម ខត្តិយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៤០|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា គន្ធោទកិយោ ថេរោ ឥមា គាថាយោ អភាសិត្ថាតិ។|
    stand |គន្ធោទកិយត្ថេរស្សាបទានំ ចតុត្ថំ។|
  block |៥។ សម្មុខាថវិកត្ថេរអបទានំ|
    count |៤១|
      block |ជាយមានេ វិបស្សិម្ហិ និមិត្តំ ព្យាករិំ អហំ|
      block |និព្ពាបយិញ្ច ជនតំ ពុទ្ធោ លោកេ ភវិស្សតិ។|
    count |៤២|
      block |យស្មិញ្ច ជាយមានស្មិំ ទសសហស្សិ កម្បតិ|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៤៣|
      block |យស្មិញ្ច ជាយមានស្មិំ អាលោកោ វិបុលោ អហុ|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៤៤|
      block |យស្មិញ្ច ជាយមានស្មិំ សរិតាយោ ន សន្ទយុំ|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៤៥|
      block |យស្មិញ្ច ជាយមានស្មិំ អវីចគ្គិ ន បជ្ជលិ|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៤៦|
      block |យស្មិញ្ច ជាយមានស្មិំ បក្ខិសង្ឃោ ន សំចរិ|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៤៧|
      block |យស្មិញ្ច ជាយមានស្មិំ វាតក្ខន្ធោ ន វាយតិ|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៤៨|
      block |យស្មិញ្ច ជាយមានស្មិំ សព្ពរតនានិ ជោតយុំ|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៤៩|
      block |យស្មិញ្ច ជាយមានស្មិំ សត្តាសុំ បទវិក្កមា|
      block |សោ ទានិ ភគវា សត្ថា ធម្មំ ទេសេតិ ចក្ខុមា។|
    count |៥០|
      block |ជាតមត្តោ ច សម្ពុទ្ធោ ទិសា សព្ពា វិលោកយិ|
      block |វាចាសភិមុទីរេសិ ឯសា ពុទ្ធាន ធម្មតា។|
    count |៥១|
      block |សំវេជយិត្វា ជនតំ ថវិត្វា លោកនាយកំ|
      block |សម្ពុទ្ធំ អភិវាទេត្វា បក្កាមិំ បាចិនាមុខោ។|
    count |៥២|
      block |ឯកនវុតិតោ កប្បេ យំ ពុទ្ធមភិថោមយិំ|
      block |ទុគ្គតិំ នាភិជានាមិ ថោមនាយ ឥទំ ផលំ។|
    count |៥៣|
      block |ឥតោ នវុតិកប្បម្ហិ សម្មុខាថវិកវ្ហយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៥៤|
      block |បថវីទុន្ទុភិ នាម ឯកូននវុតិម្ហិតោ|
      block |សត្តរតនសម្បន្នោ ចក្កវត្តី មហព្ពលោ។|
    count |៥៥|
      block |អដ្ឋាសីតិម្ហិតោ កប្បេ ឱភាសោ នាម ខត្តិយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៥៦|
      block |សត្តាសីតិម្ហិតោ កប្បេ សរិតច្ឆេទនវ្ហយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៥៧|
      block |អគ្គិនិព្ពាបនោ នាម កប្បានំ ឆឡសីតិយា|
      block |សត្តរតនសម្បន្នោ ចក្កវត្តី មហព្ពលោ។|
    count |៥៨|
      block |គតិបច្ឆេទនោ នាម កប្បានំ បញ្ចសីតិយា|
      block |សត្តរតនសម្បន្នោ ចក្កវត្តី មហព្ពលោ។|
    count |៥៩|
      block |រាជា វាតសមោ នាម កប្បានំ ចុល្លសីតិយា|
      block |សត្តរតនសម្បន្នោ ចក្កវត្តី មហព្ពលោ។|
    count |៦០|
      block |រតនបជ្ជលោ នាម កប្បានំ តេអសីតិយា|
      block |សត្តរតនសម្បន្នោ ចក្កវត្តី មហព្ពលោ។|
    count |៦១|
      block |បទវិក្កមនោ នាម កប្បានំ ទ្វេអសីតិយា|
      block |សត្តរតនសម្បន្នោ ចក្កវត្តី មហព្ពលោ។|
    count |៦២|
      block |រាជា វិលោកនោ នាម កប្បានំ ឯកសីតិយា|
      block |សត្តរតនសម្បន្នោ ចក្កវត្តី មហព្ពលោ។|
    count |៦៣|
      block |គិរសារោតិ នាមេន កប្បេសីតិម្ហិ ខត្តិយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៦៤|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា សម្មុខាថវិកោ ថេរោ ឥមា គាថាយោ អភាសិត្ថាតិ។|
    stand |សម្មុខាថវិកត្ថេរស្សាបទានំ បញ្ចមំ។|
  block |៦។ កុសុមាសនិយត្ថេរអបទានំ|
    count |៦៥|
      block |នគរេ ធញ្ញវតិយា អហោសិំ ព្រាហ្មណោ តទា|
      block |លក្ខណេ ឥតិហាសេ ច សនិឃណ្ឌុសកេដុភេ។|
    count |៦៦|
      block |បទកោ វេយ្យាករណោ និមិត្តកោវិទោ អហំ|
      block |មន្តេ ច សិស្សេ វាចេសិំ តិណ្ណំ វេទាន បារគូ។|
    count |៦៧|
      block |បញ្ច ឧប្បលហត្ថានិ បិដ្ឋិយំ ឋបិតានិ មេ|
      block |អាហុតិំ យិដ្ឋុកាមោហំ បិតុមាតុសមាគមេ។|
    count |៦៨|
      block |តទា វិបស្សី ភគវា ភិក្ខុសង្ឃបុរក្ខតោ|
      block |ឱភាសេន្តោ ទិសា សព្ពា អាគច្ឆតិ នរាសភោ។|
    count |៦៩|
      block |អាសនំ បញ្ញបេត្វាន និមន្តេត្វា មហាមុនិំ|
      block |សន្ថរិត្វាន តំ បុប្ផំ អភិនេសិំ សកំ ឃរំ។|
    count |៧០|
      block |យំ មេ អត្ថិ សកេ គេហេ អាមិសំ បច្ចុបដ្ឋិតំ|
      block |តាហំ ពុទ្ធស្ស បាទាសិំ បសន្នោ សេហិ បាណិភិ។|
    count |៧១|
      block |ភុត្តាវិំ កាលមញ្ញាយ បុប្ផហត្ថមទាសហំ|
      block |អនុមោទិត្វាន សព្ពញ្ញូ បក្កាមិ ឧត្តរាមុខោ។|
    count |៧២|
      block |ឯកនវុតិតោ កប្បេ យំ បុប្ផមទទិំ តទា|
      block |ទុគ្គតិំ នាភិជានាមិ បុប្ផទានស្សិទំ ផលំ។|
    count |៧៣|
      block |អនន្តរំ ឥតោ កប្បេ រាជាហុំ វរទស្សនោ|
      block |សត្តរតនសម្បន្នោ ចក្កវត្តី មហព្ពលោ។|
    count |៧៤|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា កុសុមាសនិយោ ថេរោ ឥមា គាថាយោ អភាសិត្ថាតិ។|
    stand |កុសុមាសនិយត្ថេរស្សាបទានំ ឆដ្ឋំ។|
  block |៧។ ផលទាយកត្ថេរអបទានំ|
    count |៧៥|
      block |អជ្ឈាយកោ មន្តធរោ តិណ្ណំ វេទាន បារគូ|
      block |ហិមវន្តស្សាវិទូរេ វសាមិ អស្សមេ អហំ។|
    count |៧៦|
      block |អគ្គិហុត្តញ្ច មេ អត្ថិ បុណ្ឌរីកផលានិ ច|
      block |បុដកេ និក្ខិបិត្វាន ទុមគ្គេ លគ្គិតំ មយា។|
    count |៧៧|
      block |បទុមុត្តរោ លោកវិទូ អាហុតីនំ បដិគ្គហោ|
      block |មមុទ្ធរិតុកាមោ សោ ភិក្ខន្តោ មមុបាគមិ។|
    count |៧៨|
      block |បសន្នចិត្តោ សុមនោ ផលំ ពុទ្ធស្សទាសហំ|
      block |វិត្តិសញ្ជននោ មយ្ហំ ទិដ្ឋធម្មសុខាវហោ។|
    count |៧៩|
      block |សុវណ្ណវណ្ណោ សម្ពុទ្ធោ អាហុតីនំ បដិគ្គហោ|
      block |អន្តលិក្ខេ ឋិតោ សត្ថា ឥមំ គាថំ អភាសថ។|
    count |៨០|
      block |ឥមិនា ផលទានេន ចេតនាបណិធីហិ ច|
      block |កប្បានំ សតសហស្សំ ទុគ្គតិំ នុបបជ្ជសិ។|
    count |៨១|
      block |តេនេវ សុក្កមូលេន អនុភោត្វាន សម្បទា|
      block |បត្តោម្ហិ អចលំ ឋានំ ហិត្វា ជយបរាជយំ។|
    count |៨២|
      block |ឥតោ សត្តសតេ កប្បេ រាជា អាសិំ សុមង្គលោ|
      block |សត្តរតនសម្បន្នោ ចក្កវត្តី មហព្ពលោ។|
    count |៨៣|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា ផលទាយកោ ថេរោ ឥមា គាថាយោ អភាសិត្ថាតិ។|
    stand |ផលទាយកត្ថេរស្សាបទានំ សត្តមំ។|
  block |៨។ ញាណសញ្ញិកត្ថេរអបទានំ|
    count |៨៤|
      block |បព្ពតេ ហិមវន្តម្ហិ វសាមិ បព្ពតន្តរេ|
      block |បុលិនំ សោភនំ ទិស្វា ពុទ្ធសេដ្ឋំ អនុស្សរិំ។|
    count |៨៥|
      block |ញាណេ ឧបនិធា នត្ថិ សង្ខារំ នត្ថិ សត្ថុនោ|
      block |សព្ពធម្មំ អភិញ្ញាយ ញាណេន អធិមុច្ចតិ។|
    count |៨៦|
      block |នមោ តេ បុរិសាជញ្ញ នមោ តេ បុរិសុត្តម|
      block |ញាណេន តេ សមោ នត្ថិ យាវតា ញាណមុត្តមំ។|
    count |៨៧|
      block |ញាណេ ចិត្តំ បសាទេត្វា កប្បំ សគ្គម្ហិ មោទហំ|
      block |អវសេសេសុ កប្បេសុ កុសលំ ចរិតំ មយា។|
    count |៨៨|
      block |ឯកនវុតិតោ កប្បេ យំ សញ្ញមលភិំ តទា|
      block |ទុគ្គតិំ នាភិជានាមិ ញាណសញ្ញាយិទំ ផលំ។|
    count |៨៩|
      block |ឥតោ សត្តតិកប្បម្ហិ ឯកោ បុលិនបុប្ផិយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៩០|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា ញាណសញ្ញិកោ ថេរោ ឥមា គាថាយោ អភាសិត្ថាតិ។|
    stand |ញាណសញ្ញិកត្ថេរស្សាបទានំ អដ្ឋមំ។|
  block |៩។ គណ្ឋិបុប្ផិយត្ថេរអបទានំ|
    count |៩១|
      block |សុវណ្ណវណ្ណោ សម្ពុទ្ធោ វិបស្សី ទក្ខិណារហោ|
      block |បុរក្ខតោ សាវកេហិ អារាមា អភិនិក្ខមិ។|
    count |៩២|
      block |ទិស្វានហំ ពុទ្ធសេដ្ឋំ សព្ពញ្ញុំ តមនាសកំ|
      block |បសន្នចិត្តោ សុមនោ គណ្ឋិបុប្ផំ អបូជយិំ។|
    count |៩៣|
      block |តេន ចិត្តប្បសាទេន ទ្វិបទិន្ទស្ស តាទិនោ|
      block |ហដ្ឋោ ហដ្ឋេន ចិត្តេន បុន វន្ទិំ តថាគតំ។|
    count |៩៤|
      block |ឯកនវុតិតោ កប្បេ យំ បុប្ផមភិរោបយិំ|
      block |ទុគ្គតិំ នាភិជានាមិ ពុទ្ធបូជាយិទំ ផលំ។|
    count |៩៥|
      block |ឯកតាលីសិតោ កប្បេ ចរណោ នាម ខត្តិយោ|
      block |សត្តរតនសម្បន្នោ ចក្កវត្តី មហព្ពលោ។|
    count |៩៦|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
    block |ឥត្ថំ សុទំ អាយស្មា គណ្ឋិបុប្ផិយោ ថេរោ ឥមា គាថាយោ អភាសិត្ថាតិ។|
    stand |គណ្ឋិបុប្ផិយត្ថេរស្សាបទានំ នវមំ។|
  block |១០។ បទុមបូជកត្ថេរអបទានំ|
    count |៩៧|
      block |ហិមវន្តស្សាវិទូរេ គោតមោ នាម បព្ពតោ|
      block |នានារុក្ខេហិ សញ្ឆន្នោ មហាភូតគណាលយោ។|
    count |៩៨|
      block |វេមជ្ឈម្ហិ ច តស្សាសិ អស្សមោ អភិនិម្មិតោ|
      block |បុរក្ខតោ សសិស្សេហិ វសាមិ អស្សមេ អហំ។|
    count |៩៩|
      block |អាយន្តុ មេ សិស្សគណា បទុមំ អាហរន្តុ មេ|
      block |ពុទ្ធបូជំ ករិស្សាមិ ទ្វិបទិន្ទស្ស តាទិនោ។|
    count |១០០|
      block |ឯវន្តិ តេ បដិស្សុត្វា បទុមំ អាហរិំសុ មេ|
      block |តថា និមិត្តំ កត្វាហំ ពុទ្ធស្ស អភិរោបយិំ។|
    count |១០១|
      block |សិស្សេ តទា សមានេត្វា សាធុកំ អនុសាសហំ|
      block |មា ខោ តុម្ហេ បមជ្ជិត្ថ អប្បមាទោ សុខាវហោ។|
    count |១០២|
      block |ឯវំ សមនុសាសិត្វា តេ សិស្សេ វចនក្ខមេ|
      block |អប្បមាទគុណេ យុត្តោ តទា កាលង្កតោ អហំ។|
    count |១០៣|
      block |ឯកនវុតិតោ កប្បេ យំ បុប្ផមភិរោបយិំ|
      block |ទុគ្គតិំ នាភិជានាមិ ពុទ្ធបូជាយិទំ ផលំ។|
    count |១០៤|
      block |ឯកបញ្ញាសកប្បម្ហិ រាជា អាសិំ ជលុត្តមោ|
      block |សត្តរតនសម្បន្នោ ចក្កវត្តី មហព្ពលោ។|
    count |១០៥|
      block |បដិសម្ភិទា ចតស្សោ…បេ។… កតំ ពុទ្ធស្ស សាសនំ។|
      block |ឥត្ថំ សុទំ អាយស្មា បទុមបូជកោ ថេរោ ឥមា គាថាយោ អភាសិត្ថាតិ|
      block |សេរេយ្យកោ បុប្ផថូបិ បាយសោ គន្ធថោមកោ|
      block |អាសនិ ផលសញ្ញី ច គណ្ឋិបទុមបុប្ផិយោ|
      block |បញ្ចុត្តរសតា គាថា គណិតា អត្ថទស្សិភិ។|
    stand |បទុមបូជកត្ថេរស្សាបទានំ ទសមំ។|
    stand |សេរេយ្យវគ្គោ តេរសមោ។|
    block |តស្សុទ្ទានំ|
