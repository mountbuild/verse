block |២១។ អសីតិនិបាតោ|
  count |  |
  block |៥៣៣។ ចូឡហំសជាតកំ ១|
  count |១|
    block |សុមុខ អនុបចិនន្តា បក្កមន្តិ វិហង្គមា|
    block |គច្ឆ តុវម្បិ មា កង្ខិ នត្ថិ ពទ្ធេ សហាយតា។|
  count |២|
    block |គច្ឆេ វាហំ ន វា គច្ឆេ ន តេន អមរោ សិយំ|
    block |សុខិតំ តំ ឧបាសិត្វា ទុក្ខិតំ តំ កថំ ជហេ។|
  count |៣|
    block |មរណំ វា តយា សទ្ធិំ ជីវិតំ វា តយា វិនា|
    block |តទេវ មរណំ សេយ្យោ យញ្ចេ ជីវេ តយា វិនា។|
  count |៤|
    block |នេស ធម្មោ មហារាជ យំ តំ ឯវំ គតំ ជហេ|
    block |យា គតិ តុយ្ហំ សា មយ្ហំ រុច្ចតេ វិហគាធិប។|
  count |៥|
    block |កា នុ បាសេន ពទ្ធស្ស គតិ អញ្ញា មហានសា|
    block |សា កថំ ចេតយានស្ស មុត្តស្ស តវ រុច្ចតិ។|
  count |៦|
    block |កំ វា ត្វំ បស្សសេ អត្ថំ មម តុយ្ហញ្ច បក្ខិម|
    block |ញាតីនំ វាវសិដ្ឋានំ ឧភិន្នំ ជីវិតក្ខយេ។|
  count |៧|
    block |យំ ន កញ្ចនទេបិញ្ឆ អន្ធេន តមសា គតំ|
    block |តាទិសេ សញ្ចជំ បាណំ កមត្ថមភិជោតយេ។|
  count |៨|
    block |កថំ នុ បតតំ សេដ្ឋ ធម្មេ អត្ថំ ន ពុជ្ឈសិ|
    block |ធម្មោ អបចិតោ សន្តោ អត្ថំ ទស្សេតិ បាណិនំ។|
  count |៩|
    block |សោហំ ធម្មំ អបេក្ខានោ ធម្មា ចត្ថំ សមុដ្ឋិតំ|
    block |ភត្តិញ្ច តយិ សម្បស្សំ នាវកង្ខាមិ ជីវិតំ។|
  count |១០|
    block |អទ្ធា ឯសោ សតំ ធម្មោ យោ មិត្តោ មិត្តមាបទេ|
    block |ន ចជេ ជីវិតស្សាបិ ហេតុធម្មមនុស្សរំ។|
  count |១១|
    block |ស្វាយំ ធម្មោ ច តេ ចិណ្ណោ ភត្តិ ច វិទិតា មយិ|
    block |កាមំ ករស្សុ មយ្ហេតំ គច្ឆេវានុមតោ មយា។|
  count |១២|
    block |អបិ ត្វេវំ គតេ កាលេ យំ ខណ្ឌំ ញាតិនំ មយា|
    block |តយា តំ ពុទ្ធិសម្បន្នំ អស្ស បរមសំវុតំ។|
  count |១៣|
    block |ឥច្ចេវំ មន្តយន្តានំ អរិយានំ អរិយវុត្តិនំ|
    block |បច្ចទិស្សថ នេសាទោ អាតុរានមិវន្តកោ។|
  count |១៤|
    block |តេ សត្តុមភិសញ្ចិក្ខ ទីឃរត្តំ ហិតា ទិជា|
    block |តុណ្ហីមាសិត្ថ ឧភយោ ន សញ្ចលេសុមាសនា។|
  count |១៥|
    block |ធតរដ្ឋេ ច ទិស្វាន សមុឌ្ឌេន្តេ តតោ តតោ|
    block |អភិក្កមថ វេគេន ទិជសត្តុ ទិជាធិបេ។|
  count |១៦|
    block |សោ ច វេគេនភិក្កម្ម អាសជ្ជ បរមេ ទិជេ|
    block |បច្ចកមិត្ថ នេសាទោ ពទ្ធា ឥតិ វិចិន្តយំ។|
  count |១៧|
    block |ឯកំវ ពទ្ធមាសីនំ អពទ្ធញ្ច បុនាបរំ|
    block |អាសជ្ជ ពទ្ធមាសីនំ បេក្ខមានមទីនវំ។|
  count |១៨|
    block |តតោ សោ វិមតោយេវ បណ្ឌរេ អជ្ឈភាសថ|
    block |បវឌ្ឍកាយេ អាសីនេ ទិជសង្ឃគណាធិបេ។|
  count |១៩|
    block |យំ នុ បាសេន មហតា ពទ្ធោ ន កុរុតេ ទិសំ|
    block |អថ កស្មា អពទ្ធោ ត្វំ ពលី បក្ខិ ន គច្ឆសិ។|
  count |២០|
    block |កិន្នុ ត្យាយំ ទិជោ ហោតិ មុត្តោ ពទ្ធំ ឧបាសសិ|
    block |ឱហាយ សកុណា យន្តិ កិំ ឯកោ អវហីយសិ។|
  count |២១|
    block |រាជា មេ សោ ទិជាមិត្ត សខា បាណសមោ ច មេ|
    block |នេវ នំ វិជហិស្សាមិ យាវ កាលស្ស បរិយាយំ។|
  count |២២|
    block |កថំ បនាយំ វិហង្គោ នាទ្ទស បាសមោឌ្ឌិតំ|
    block |បទញ្ហេតំ មហន្តានំ ពោទ្ធុមរហន្តិ អាបទំ។|
  count |២៣|
    block |យទា បរាភវោ ហោតិ បោសោ ជីវិតសង្ខយេ|
    block |អថ ជាលញ្ច បាសញ្ច អាសជ្ជាបិ ន ពុជ្ឈតិ។|
  count |២៤|
    block |អបិ ត្វេវ មហាបញ្ញ បាសា ពហុវិធា តតា|
    block |គុយ្ហមាសជ្ជ ពជ្ឈន្តិ អថេវំ ជីវិតក្ខយេ។|
  count |២៥|
    block |អបិ នាយំ តយា សទ្ធិំ សំវាសស្ស សុខុទ្រយោ|
    block |អបិ នោ អនុមញ្ញាសិ អបិ នោ ជីវិតំ ទទេ។|
  count |២៦|
    block |ន ចេវ មេ ត្វំ ពទ្ធោសិ នបិ ឥច្ឆាមិ តេ វធំ|
    block |កាមំ ខិប្បមិតោ គន្ត្វា ជីវ ត្វំ អនិឃោ ចិរំ។|
  count |២៧|
    block |នេវាហមេតមិច្ឆាមិ អញ្ញត្រេតស្ស ជីវិតា|
    block |សចេ ឯកេន តុដ្ឋោសិ មុញ្ចេតំ មញ្ច ភក្ខយ។|
  count |២៨|
    block |អារោហបរិណាហេន តុល្យាស្មា វយសា ឧភោ|
    block |ន តេ លាភេន ជីវត្ថិ ឯតេន និមិនា តុវំ។|
  count |២៩|
    block |តទិង្ឃ សមបេក្ខស្សុ ហោតុ គិទ្ធិ តវម្ហសុ|
    block |មំ បុព្ពេ ពន្ធ បាសេន បច្ឆា មុញ្ច ទិជាធិបំ។|
  count |៣០|
    block |តាវទេវ ច តេ លាភោ កតាស្ស យាចនាយ ច|
    block |មិត្តិ ច ធតរដ្ឋេហិ យាវជីវាយ តេ សិយា។|
  count |៣១|
    block |បស្សន្តុ នោ មហាសង្ឃា តយា មុត្តំ ឥតោ គតំ|
    block |មិត្តាមច្ចា ច ភច្ចា ច បុត្តទារា ច ពន្ធវា។|
  count |៣២|
    block |ន ច តេ តាទិសា មិត្តា ពហូនំ ឥធ វិជ្ជតិ|
    block |យថា ត្វំ ធតរដ្ឋស្ស បាណសាធារណោ សខា។|
  count |៣៣|
    block |សោ តេ សហាយំ មុញ្ចាមិ ហោតុ រាជា តវានុគោ|
    block |កាមំ ខិប្បមិតោ គន្ត្វា ញាតិមជ្ឈេ វិរោចថ។|
  count |៣៤|
    block |សោ បតីតោ បមុត្តេន ភត្តុនា ភត្តុគារវោ|
    block |អជ្ឈភាសថ វក្កង្គោ វាចំ កណ្ណសុខំ ភណំ។|
  count |៣៥|
    block |ឯវំ លុទ្ទក នន្ទស្សុ សហ សព្ពេហិ ញាតិភិ|
    block |យថាហមជ្ជ នន្ទាមិ មុត្តំ ទិស្វា ទិជាធិបំ។|
  count |៣៦|
    block |ឯហិ តំ អនុសិក្ខាមិ យថា ត្វមបិ លច្ឆសេ|
    block |លាភំ តវាយំ ធតរដ្ឋោ បាបំ កិញ្ចិ ន ទក្ខតិ។|
  count |៣៧|
    block |ខិប្បមន្តេបុរំ នេត្វា រញ្ញោ ទស្សេហិ នោ ឧភោ|
    block |អពទ្ធេ បកតិភូតេ កាជេ ឧភយតោ ឋិតេ។|
  count |៣៨|
    block |ធតរដ្ឋា មហារាជ ហំសាធិបតិនោ ឥមេ|
    block |អយញ្ហិ រាជា ហំសានំ អយំ សេនាបតីតរោ។|
  count |៣៩|
    block |អសំសយំ ឥមំ ទិស្វា ហំសរាជំ នរាធិបោ|
    block |បតីតោ សុមនោ វិត្តោ ពហុំ ទស្សតិ តេ ធនំ។|
  count |៤០|
    block |តស្ស តំ វចនំ សុត្វា កម្មុនា ឧបបាទយិ|
    block |ខិប្បមន្តេបុរំ គន្ត្វា រញ្ញោ ហំសេ អទស្សយិ|
    block |អពទ្ធេ បកតិភូតេ កាជេ ឧភយតោ ឋិតេ។|
  count |៤១|
    block |ធតរដ្ឋា មហារាជ ហំសាធិបតិនោ ឥមេ|
    block |អយញ្ហិ រាជា ហំសានំ អយំ សេនាបតីតរោ។|
  count |៤២|
    block |កថំ បនិមេ វិហង្គា តវ ហត្ថត្តមាគតា|
    block |កថំ លុទ្ទោ មហន្តានំ ឥស្សរេ ឥធ អជ្ឈគា។|
  count |៤៣|
    block |វិហិតា សន្តិមេ បាសា បល្លលេសុ ជនាធិប|
    block |យំ យទាយតនំ មញ្ញេ ទិជានំ បាណរោធនំ។|
  count |៤៤|
    block |តាទិសំ បាសមាសជ្ជ ហំសរាជា អពជ្ឈថ|
    block |តំ អពទ្ធោ ឧបាសីនោ មមាយំ អជ្ឈភាសថ។|
  count |៤៥|
    block |សុទុក្ករំ អនរិយេហិ ទហតេ ភាវមុត្តមំ|
    block |ភត្តុរត្ថេ បរក្កន្តោ ធម្មយុត្តោ វិហង្គមោ។|
  count |៤៦|
    block |អត្តនាយំ ចជិត្វាន ជីវិតំ ជីវិតារហោ|
    block |អនុត្ថុនន្តោ អាសីនោ ភត្តុ យាចិត្ថ ជីវិតំ។|
  count |៤៧|
    block |តស្ស តំ វចនំ សុត្វា បសាទមហមជ្ឈគា|
    block |តតោ នំ បាមុចិំ បាសា អនុញ្ញាសិំ សុខេន ច។|
  count |៤៨|
    block |សោ បតីតោ បមុត្តេន ភត្តុនា ភត្តុគារវោ|
    block |អជ្ឈភាសថ វក្កង្គោ វាចំ កណ្ណសុខំ ភណំ។|
  count |៤៩|
    block |ឯវំ លុទ្ទក នន្ទស្សុ សហ សព្ពេហិ ញាតិភិ|
    block |យថាហមជ្ជ នន្ទាមិ មុត្តំ ទិស្វា ទិជាធិបំ។|
  count |៥០|
    block |ឯហិ តំ អនុសិក្ខាមិ យថា ត្វមបិ លច្ឆសេ|
    block |លាភំ តវាយំ ធតរដ្ឋោ បាបំ កិញ្ចិ ន ទក្ខតិ។|
  count |៥១|
    block |ខិប្បមន្តេបុរំ នេត្វា រញ្ញោ ទស្សេហិ នោ ឧភោ|
    block |អពទ្ធេ បកតិភូតេ កាជេ ឧភយតោ ឋិតេ។|
  count |៥២|
    block |ធតរដ្ឋា មហារាជ ហំសាធិបតិនោ ឥមេ|
    block |អយញ្ហិ រាជា ហំសានំ អយំ សេនាបតីតរោ។|
  count |៥៣|
    block |អសំសយំ ឥមំ ទិស្វា ហំសរាជំ នរាធិបោ|
    block |បតីតោ សុមនោ វិត្តោ ពហុំ ទស្សតិ តេ ធនំ។|
  count |៥៤|
    block |ឯវមេតស្ស វចនា អានីតាមេ ឧភោ មយា|
    block |ឯត្ថេវ ហិ ឥមេ អាសុំ ឧភោ អនុមតា មយា។|
  count |៥៥|
    block |សោយំ ឯវំ គតោ បក្ខី ទិជោ បរមធម្មិកោ|
    block |មាទិសស្ស ហិ លុទ្ទស្ស ជនយេយ្យាថ មទ្ទវំ។|
  count |៥៦|
    block |ឧបាយនញ្ច តេ ទេវ នាញ្ញំ បស្សាមិ ឯទិសំ|
    block |សព្ពសាកុណិកាគាមេ តំ បស្ស មនុជាធិប។|
  count |៥៧|
    block |ទិស្វា និសិន្នំ រាជានំ បីឋេ សោវណ្ណយេ សុភេ|
    block |អជ្ឈភាសថ វក្កង្គោ វាចំ កណ្ណសុខំ ភណំ។|
  count |៥៨|
    block |កច្ចិន្នុ ភោតោ កុសលំ កច្ចិ ភោតោ អនាមយំ|
    block |កច្ចិ រដ្ឋមិទំ ផីតំ ធម្មេន មនុសាសសិ។|
  count |៥៩|
    block |កុសលញ្ចេវ មេ ហំស អថោ ហំស អនាមយំ|
    block |អថោ រដ្ឋមិទំ ផីតំ ធម្មេន មនុសាសហំ។|
  count |៦០|
    block |កច្ចិ ភោតោ អមច្ចេសុ ទោសោ កោចិ ន វិជ្ជតិ|
    block |កច្ចិ ច តេ តវត្ថេសុ នាវកង្ខន្តិ ជីវិតំ។|
  count |៦១|
    block |អថោបិ មេ អមច្ចេសុ ទោសោ កោចិ ន វិជ្ជតិ|
    block |អថោបិ តេ មមត្ថេសុ នាវកង្ខន្តិ ជីវិតំ។|
  count |៦២|
    block |កច្ចិ តេ សាទិសី ភរិយា អស្សវា បិយភាណិនី|
    block |បុត្តរូបយសូបេតា តវ ឆន្ទវសានុគា។|
  count |៦៣|
    block |អថោ មេ សាទិសី ភរិយា អស្សវា បិយភាណិនី|
    block |បុត្តរូបយសូបេតា មម ឆន្ទវសានុគា។|
  count |៦៤|
    block |ភវន្តំ កច្ចិ នុ មហា-សត្តុហត្ថត្តតំ គតោ|
    block |ទុក្ខមាបជ្ជិ វិបុលំ តស្មិំ បឋមមាបទេ។|
  count |៦៥|
    block |កច្ចិ យន្តាបតិត្វាន ទណ្ឌេន សមបោថយិ|
    block |ឯវមេតេសំ ជម្មានំ បាតិកំ ភវតិ តាវទេ។|
  count |៦៦|
    block |ខេមមាសិ មហារាជ ឯវមាបទិយា សតិ|
    block |ន ចាយំ កិញ្ចិ រស្មាសុ សត្តូវ សមបជ្ជថ។|
  count |៦៧|
    block |បច្ចគមិត្ថ នេសាទោ បុព្ពេវ អជ្ឈភាសថ|
    block |តទាយំ សុមុខោយេវ បណ្ឌិតោ បច្ចភាសថ។|
  count |៦៨|
    block |តស្ស តំ វចនំ សុត្វា បសាទមយមជ្ឈគា|
    block |តតោ មំ បាមុចី បាសា អនុញ្ញាសិ សុខេន ច។|
  count |៦៩|
    block |ឥទញ្ច សុមុខេនេវ ឯតទត្ថាយ ចិន្តិតំ|
    block |ភោតោ សកាសេគមនំ ឯតស្ស ធនមិច្ឆតា។|
  count |៧០|
    block |ស្វាគតញ្ចេវិទំ ភវតំ បតីតោ ចស្មិ ទស្សនា|
    block |ឯសោ ចាបិ ពហុំ វិត្តំ លភតំ យាវទិច្ឆតិ។|
  count |៧១|
    block |សន្តប្បយិត្វា នេសាទំ ភោគេហិ មនុជាធិបោ|
    block |អជ្ឈភាសថ វក្កង្គំ វាចំ កណ្ណសុខំ ភណំ។|
  count |៧២|
    block |យំ ខលុ ធម្មមាធីនំ វសោ វត្តតិ កិញ្ចនំ|
    block |សព្ពត្ថិស្សរិយំ តវ តំ បសាស យទិច្ឆថ។|
  count |៧៣|
    block |ទានត្ថំ ឧបភោត្តុំ វា យំ ចញ្ញំ ឧបកប្បតិ|
    block |ឯតំ ទទាមិ វោ វិត្តំ ឥស្សរិយំ វិស្សជាមិ វោ។|
  count |៧៤|
    block |យថា ច ម្យាយំ សុមុខោ អជ្ឈភាសេយ្យ បណ្ឌិតោ|
    block |កាមសា ពុទ្ធិសម្បន្នោ តំ ម្យាស្ស បរមប្បិយំ។|
  count |៧៥|
    block |អហំ ខលុ មហារាជ នាគរាជារិវន្តរំ|
    block |បដិវត្តុំ ន សក្កោមិ ន មេ សោ វិនយោ សិយា។|
  count |៧៦|
    block |អម្ហាកញ្ចេវ សោ សេដ្ឋោ ត្វញ្ច ឧត្តមសត្តវោ|
    block |ភូមិបាលោ មនុស្សិន្ទោ បូជា ពហូហិ ហេតុហិ។|
  count |៧៧|
    block |តេសំ ឧភិន្នំ ភណតំ វត្តមានេ វិនិច្ឆយេ|
    block |នន្តរំ បដិវត្តព្ពំ បេស្សេន មនុជាធិប។|
  count |៧៨|
    block |ធម្មេន កិរ នេសាទោ បណ្ឌិតោ អណ្ឌជោ ឥតិ|
    block |ន ហេវ អកតត្តស្ស នយោ ឯតាទិសោ សិយា។|
  count |៧៩|
    block |ឯវំ អគ្គបកតិមា ឯវំ ឧត្តមសត្តវោ|
    block |យាវតត្ថិ មយា ទិដ្ឋា នាញ្ញំ បស្សាមិ ឯទិសំ។|
  count |៨០|
    block |តុដ្ឋោស្មិ វោ បកតិយា វាក្យេន មធុរេន ច|
    block |ឯសោ ចាបិ មមច្ឆន្ទោ ចិរំ បស្សេយ្យ វោ ឧភោ។|
  count |៨១|
    block |យំ កិច្ចំ បរមេ មិត្តេ កតមស្មាសុ តំ តយា|
    block |បត្តា និស្សំសយំ ត្យាម្ហា ភត្តិរស្មាសុ យា តវ។|
  count |៨២|
    block |អទុញ្ច នូន សុមហា ញាតិសង្ឃស្ស មន្តរំ|
    block |អទស្សនេន អស្មាកំ ទុក្ខំ ពហូសុ បក្ខិសុ។|
  count |៨៣|
    block |តេសំ សោកវិឃាតាយ តយា អនុមតា មយំ|
    block |តំ បទក្ខិណតោ កត្វា ញាតិំ បស្សេមុរិន្ទម។|
  count |៨៤|
    block |អទ្ធាហំ វិបុលំ បីតិំ ភវតំ វិន្ទាមិ ទស្សនា|
    block |ឯសោ ចាបិ មហា អត្ថោ ញាតិវិស្សាសនា សិយា។|
  count |៨៥|
    block |ឥទំ វត្វា ធតរដ្ឋោ ហំសរាជា នរាធិបំ|
    block |ឧត្តមំ ជវមន្វាយ ញាតិសង្ឃំ ឧបាគមុំ។|
  count |៨៦|
    block |តេ អរោគេ អនុប្បត្តេ ទិស្វាន បរមេ ទិជេ|
    block |កេកាតិ មករុំ ហំសា បុថុសទ្ទោ អជាយថ។|
  count |៨៧|
    block |តេ បតីតា បមុត្តេន ភត្តុនា ភត្តុគារវា|
    block |សមន្តា បរិកិរិំសុ អណ្ឌជា លទ្ធបច្ចយា។|
  count |៨៨|
    block |ឯវំ មិត្តវតំ អត្ថា សព្ពេ ហោន្តិ បទក្ខិណា|
    block |ហំសា យថា ធតរដ្ឋា ញាតិសង្ឃំ ឧបាគមុន្តិ។|
  stand |ចូឡ ហំសជាតកំ បឋមំ។|
  count |  |
  block |៥៣៤។ មហាហំសជាតកំ ២|
  count |៨៩|
    block |ឯតេ ហំសា បក្កមន្តិ វក្កង្គា ភយមេរិតា|
    block |ហរិត្តច ហេមវណ្ណ កាមំ សុមុខ បក្កម។|
  count |៩០|
    block |ឱហាយ មំ ញាតិគណា ឯកំ បាសវសំ គតំ|
    block |អនបេក្ខមានា គច្ឆន្តិ កិំ ឯកោ អវហីយសិ។|
  count |៩១|
    block |បតេវ បតតំ សេដ្ឋ នត្ថិ ពទ្ធេ សហាយតា|
    block |មា អនីឃាយ ហាបេសិ កាមំ សុមុខ បក្កម។|
  count |៩២|
    block |នាហំ ទុក្ខបរេតោបិ ធតរដ្ឋ តុវំ ជហេ|
    block |ជីវិតំ មរណំ វា មេ តយា សទ្ធិំ ភវិស្សតិ។|
  count |៩៣|
    block |នាហំ ទុក្ខបរេតោបិ ធតរដ្ឋ តុវំ ជហេ|
    block |ន មំ អនរិយសំយុត្តេ កម្មេ យោជេតុមរហសិ។|
  count |៩៤|
    block |សកុមារោ សខា ត្យស្មិ សចិត្តេ ចស្មិ តេ ឋិតោ|
    block |ញាតោ សេនាបតិ ត្យាហំ ហំសានំ បវរុត្តម។|
  count |៩៥|
    block |កថំ អហំ វិកត្ថិស្សំ ញាតិមជ្ឈេ ឥតោ គតោ|
    block |តំ ហិត្វា បតតំ សេដ្ឋ កិំ តេ វក្ខាមិតោ គតោ|
    block |ឥធ បាណំ ចជិស្សាមិ នានរិយំ កត្តុមុស្សហេ។|
  count |៩៦|
    block |ឯសោ ហិ ធម្មោ សុមុខ យំ ត្វំ អរិយបថេ ឋិតោ|
    block |យោ ភត្តារំ សខារំ មំ ន បរិច្ចត្តុមុស្សហេ។|
  count |៩៧|
    block |តញ្ហិ មេ បេក្ខមានស្ស ភយំ នត្វេវ ជាយតិ|
    block |អធិគច្ឆសិ ត្វំ មយ្ហំ ឯវំ ភូតស្ស ជីវិតំ។|
  count |៩៨|
    block |ឥច្ចេវំ មន្តយន្តានំ អរិយានំ អរិយវុត្តិនំ|
    block |ទណ្ឌមាទាយ នេសាទោ អាបតី តុរិតោ ភុសំ។|
  count |៩៩|
    block |តមាបតន្តំ ទិស្វាន សុមុខោ អតិព្រូហយិ|
    block |អដ្ឋាសិ បុរតោ រញ្ញោ ហំសោ វិស្សាសយំ ព្យធំ។|
  count |១០០|
    block |មា ភាយិ បតតំ សេដ្ឋ ន ហិ ភាយន្តិ តាទិសា|
    block |អហំ យោគំ បយុញ្ជិស្សំ យុត្តំ ធម្មូបសំហិតំ|
    block |តេន បរិយាបទានេន ខិប្បំ បាសា បមោក្ខសិ។|
  count |១០១|
    block |តស្ស តំ វចនំ សុត្វា សុមុខស្ស សុភាសិតំ|
    block |បហដ្ឋលោមោ នេសាទោ អញ្ជលិស្ស បណាមយិ។|
  count |១០២|
    block |ន មេ សុតំ វា ទិដ្ឋំ វា ភាសន្តោ មានុសិំ ទិជោ|
    block |អរិយំ ព្រុវានោ វក្កង្គោ ចជន្តោ មានុសិំ គិរំ។|
  count |១០៣|
    block |កិន្នុ តាយំ ទិជោ ហោតិ មុត្តោ ពទ្ធំ ឧបាសសិ|
    block |ឱហាយ សកុណា យន្តិ កិំ ឯកោ អវហីយសិ។|
  count |១០៤|
    block |រាជា មេ សោ ទិជាមិត្ត សេនាបច្ចស្ស ការយិំ|
    block |តមាបទេ បរិច្ចត្តុំ នុស្សហេ វិហគាធិបំ។|
  count |១០៥|
    block |មហាគណាយ ភត្តា មេ មា ឯកោ ព្យសនំ អគា|
    block |តថា តំ សម្ម នេសាទ ភត្តាយំ អភិតោ រមេ។|
  count |១០៦|
    block |អរិយវត្តសិ វក្កង្គ យោ បិណ្ឌមបចាយសិ|
    block |ចជាមិ តេ តំ ភត្តារំ គច្ឆថូភោ យថាសុខំ។|
  count |១០៧|
    block |សចេ អត្តប្បយោគេន ឱហិតោ ហំសបក្ខិនំ|
    block |បដិគណ្ហាម តេ សម្ម ឯតំ អភយទក្ខិណំ។|
  count |១០៨|
    block |នោ ចេ អត្តប្បយោគេន ឱហិតោ ហំសបក្ខិនំ|
    block |អនិស្សរោ មុញ្ចមម្ហេ ថេយ្យំ កយិរាសិ លុទ្ទក។|
  count |១០៩|
    block |យស្ស ត្វំ ភតកោ រញ្ញោ កាមំ តស្សេវ បាបយ|
    block |តត្ថ សំយមនោ រាជា យថាភិញ្ញំ ករិស្សតិ។|
  count |១១០|
    block |ឥច្ចេវំ វុត្តោ នេសាទោ ហេមវណ្ណេ ហរិត្តចេ|
    block |ឧភោ ហត្ថេហិ សង្គយ្ហ បញ្ជរេ អជ្ឈវោទហិ។|
  count |១១១|
    block |តេ បញ្ជរគតេ បក្ខី ឧភោ ភស្សរវណ្ណិនេ|
    block |សុមុខំ ធតរដ្ឋញ្ច លុទ្ទោ អាទាយ បក្កមិ។|
  count |១១២|
    block |ហរីយមានោ ធតរដ្ឋោ សុមុខំ ឯតទព្រវិ|
    block |ពាឡ្ហំ ភាយាមិ សុមុខ សាមាយ លក្ខណូរុយា|
    block |អស្មាកំ វធមញ្ញាយ អថត្តានំ វធិស្សតិ។|
  count |១១៣|
    block |បាកហំសា ច សុមុខ សុហេមា ហេមសុត្តចា|
    block |កោញ្ចី សមុទ្ទតីរេវ កបណា នូន រុច្ឆតិ។|
  count |១១៤|
    block |ឯវំ មហន្តោ លោកស្ស អប្បមេយ្យោ មហាគណី|
    block |ឯកិត្ថិមនុសោចេយ្យ នយិទំ បញ្ញវតាមិវ។|
  count |១១៥|
    block |វាតោវ គន្ធមាទេតិ ឧភយំ ឆេកបាបកំ|
    block |ពាលោ អាមកបក្កំវ លោលោ អន្ធោវ អាមិសំ។|
  count |១១៦|
    block |អវិនិច្ឆយញ្ញុ អត្ថេសុ មន្ទោវ បដិភាសិ មំ|
    block |កិច្ចាកិច្ចំ ន ជានាសិ សម្បត្តោ កាលបរិយាយំ។|
  count |១១៧|
    block |អឌ្ឍុម្មត្តោ ឧទីរេសិ យោ សេយ្យា មញ្ញសិត្ថិយោ|
    block |ពហុសាធារណា ហេតា សោណ្ឌានំវ សុរាឃរំ។|
  count |១១៨|
    block |មាយា ចេសា មរីចី ច សោកោ រោគោ ចុបទ្ទវោ|
    block |ខរា ច ពន្ធនា ចេតា មច្ចុបាសា គុហាសយា|
    block |តាសុ យោ វិស្សសេ បោសោ សោ នរេសុ នរាធមោ។|
  count |១១៩|
    block |យំ វុទ្ធេហិ ឧបញ្ញាតំ កោ តំ និន្ទិតុមរហតិ|
    block |មហាភូតិត្ថិយោ នាម លោកស្មិំ ឧទបជ្ជិសុំ។|
  count |១២០|
    block |ខិឌ្ឌា បណិហិតា ត្យាសុ រតិ ត្យាសុ បតិដ្ឋិតា|
    block |ពីជានិ ត្យាសុ រូហន្តិ យទិទំ សត្តា បជាយរេ|
    block |តាសុ កោ និព្ពិទេ បោសោ បាណមាសជ្ជ បាណិភិ។|
  count |១២១|
    block |ត្វមេវ នញ្ញោ សុមុខ ថីនំ អត្ថេសុ យុញ្ជសិ|
    block |តស្ស ត្យជ្ជ ភយេ ជាតេ ភីតេន ជាយតេ មតិ។|
  count |១២២|
    block |សព្ពោ ហិ សំសយំ បត្តោ ភយំ ភីរុ តិតិក្ខតិ|
    block |បណ្ឌិតា ច មហន្តានោ អត្ថេ យុញ្ជន្តិ ទុយ្យុជេ។|
  count |១២៣|
    block |ឯតទត្ថាយ រាជានោ សូរមិច្ឆន្តិ មន្តិនំ|
    block |បដិពាហតិ យំ សូរោ អាបទំ អត្តបរិយាយំ។|
  count |១២៤|
    block |មា នោ អជ្ជ វិកន្តិំសុ រញ្ញោ សូទា មហានសេ|
    block |តថា ហិ វណ្ណោ បត្តានំ ផលំ វេឡុំវ តំ វធិ។|
  count |១២៥|
    block |មុត្តោបិ ន ឥច្ឆិ ឧឌ្ឌេតុំ សយំ ពន្ធំ ឧបាគមិ|
    block |សោបជ្ជ សំសយំ បត្តោ អត្ថំ គណ្ហាហិ មា មុខំ។|
  count |១២៦|
    block |សោ តំ យោគំ បយុញ្ជស្សុ យុត្តំ ធម្មូបសំហិតំ|
    block |តវ បរិយាបទានេន មម បាណេសនំ ចរ។|
  count |១២៧|
    block |មា ភាយិ បតតំ សេដ្ឋ ន ហិ ភាយន្តិ តាទិសា|
    block |អហំ យោគំ បយុញ្ជិស្សំ យុត្តំ ធម្មូបសំហិតំ|
    block |មម បរិយាបទានេន ខិប្បំ បាសា បមោក្ខសិ។|
  count |១២៨|
    block |សោ លុទ្ទោ ហំសកាជេន រាជទ្វារំ ឧបាគមិ|
    block |បដិវេទេថ មំ រញ្ញោ ធតរដ្ឋាយមាគតោ។|
  count |១២៩|
    block |តេ ទិស្វា បុញ្ញសំកាសេ ឧភោ លក្ខណសម្មតេ|
    block |ខលុ សំយមនោ រាជា អមច្ចេ អជ្ឈភាសថ។|
  count |១៣០|
    block |ទេថ លុទ្ទស្ស វត្ថានិ អន្នំ បានញ្ច ភោជនំ|
    block |កាមំ ករោ ហិរញ្ញស្ស យាវន្តោ ឯស ឥច្ឆតិ។|
  count |១៣១|
    block |ទិស្វា លុទ្ទំ បសន្នត្តំ កាសិរាជា តទព្រវិ|
    block |យទ្យាយំ សម្ម ខេមក បុណ្ណា ហំសេហិ តិដ្ឋតិ។|
  count |១៣២|
    block |កថំ រុចិមជ្ឈគតំ បាសហត្ថោ ឧបាគមិ|
    block |ឱកិណ្ណំ ញាតិសង្ឃេហិ និម្មជ្ឈិមំ កថំ គហិ។|
  count |១៣៣|
    block |អជ្ជ មេ សត្តមា រត្តិ អទនានិ ឧបាសតោ|
    block |បទមេតស្ស អន្វេសំ អប្បមត្តោ ឃដស្សិតោ។|
  count |១៣៤|
    block |អថស្ស បទមទ្ទក្ខិំ ចរតោ អទនេសនំ|
    block |តត្ថាហំ ឱទហិំ បាសំ ឯវំ តំ ទិជមគ្គហិំ។|
  count |១៣៥|
    block |លុទ្ទ ទ្វេ ឥមេ សកុណា អថ ឯកោតិ ភាសសិ|
    block |ចិត្តំ នុ តេ វិបរិយត្តំ អទុ កិន្នុ ជិគីសសិ។|
  count |១៣៦|
    block |យស្ស លោហិតកា តាលា តបនីយនិភា សុភា|
    block |ឧរំ សំហច្ច តិដ្ឋន្តិ សោ មេ ពន្ធំ ឧបាគមិ។|
  count |១៣៧|
    block |អថាយំ ភស្សរោ បក្ខី អពទ្ធោ ពទ្ធមាតុរំ|
    block |អរិយំ ព្រុវានោ អដ្ឋាសិ ចជន្តោ មានុសិំ គិរំ។|
  count |១៣៨|
    block |អថ កិំ ទានិ សុមុខ ហនុំ សំហច្ច តិដ្ឋសិ|
    block |អទុ មេ បរិសំ បត្តោ ភយា ភីតោ ន ភាសសិ។|
  count |១៣៩|
    block |នាហំ កាសិបតិ ភីតោ ឱគយ្ហ បរិសំ តវ|
    block |នាហំ ភយា ន ភាសិស្សំ វាក្យំ អត្ថម្ហិ តាទិសេ។|
  count |១៤០|
    block |ន តេ អភិសរំ បស្សេ ន រថេ នបិ បត្តិកេ|
    block |នាស្ស ចម្មំ វ កីដំ វា វម្មិតេ ច ធនុគ្គហេ។|
  count |១៤១|
    block |ន ហិរញ្ញំ សុវណ្ណំ វា នគរំ វា សុមាបិតំ|
    block |ឱកិណ្ណបរិខំ ទុគ្គំ ទឡ្ហមដ្ដាលកោដ្ឋកំ|
    block |យត្ថ បវិដ្ឋោ សុមុខ ភាយិតព្ពំ ន ភាយសិ។|
  count |១៤២|
    block |ន មេ អភិសរេនត្ថោ នគរេន ធនេន វា|
    block |អបថេន បថំ យាម អន្តលិក្ខេចរា មយំ។|
  count |១៤៣|
    block |សុតា ច បណ្ឌិតា ត្យម្ហា និបុណា អត្ថចិន្តកា|
    block |ភាសេមត្ថវតិំ វាចំ សច្ចេ ចស្ស បតិដ្ឋិតោ។|
  count |១៤៤|
    block |កិញ្ច តុយ្ហំ អសច្ចស្ស អនរិយស្ស ករិស្សតិ|
    block |មុសាវាទិស្ស លុទ្ទស្ស ភណិតម្បិ សុភាសិតំ។|
  count |១៤៥|
    block |តំ ព្រាហ្មណានំ វចនា ឥមំ ខេមមការយិ|
    block |អភយញ្ច តយា ឃុដ្ឋំ ឥមាយោ ទសធា ទិសា។|
  count |១៤៦|
    block |ឱគយ្ហ តេ បោក្ខរណិំ វិប្បសន្នោទកំ សុចិំ|
    block |បហូតំ ចាទនំ តត្ថ អហិំសា ចេត្ថ បក្ខិនំ។|
  count |១៤៧|
    block |ឥទំ សុត្វាន និគ្ឃោសំ អាគតម្ហ តវន្តិកេ|
    block |តេ តេ ពន្ធស្ម បាសេន ឯតំ តេ ភាសិតំ មុសា។|
  count |១៤៨|
    block |មុសាវាទំ បុរក្ខត្វា ឥច្ឆាលោភញ្ច បាបកំ|
    block |ឧភោ សន្ធិមតិក្កម្ម អសាតំ ឧបបជ្ជតិ។|
  count |១៤៩|
    block |នាបរជ្ឈាម សុមុខ នបិ លោភាវ មគ្គហិំ|
    block |សុតា ច បណ្ឌិតាត្យត្ថ និបុណា អត្ថចិន្តកា។|
  count |១៥០|
    block |អប្បេវត្ថវតិំ វាចំ ព្យាហរេយ្យុំ ឥធាគតា|
    block |តថា តំ សម្ម នេសាទោ វុត្តោ សុមុខ មគ្គហិ។|
  count |១៥១|
    block |នេវ ភីតា កាសិបតិ ឧបនីតស្មិ ជីវិតេ|
    block |ភាសេមត្ថវតិំ វាចំ សម្បត្តា កាលបរិយាយំ។|
  count |១៥២|
    block |យោ មិគេន មិគំ ហន្តិ បក្ខិំ វា បន បក្ខិនា|
    block |សុតេន វា សុតំ កិណ្យា កិំ អនរិយតរំ តតោ។|
  count |១៥៣|
    block |យោ ចារិយរុទំ ភាសេ អនរិយធម្មវស្សិតោ|
    block |ឧភោ សោ ធំសតេ លោកា ឥធ ចេវ បរត្ថ ច។|
  count |១៥៤|
    block |ន មជ្ជេថ យសំ បត្តោ ន ព្យាធេ បត្តសំសយំ|
    block |វាយមេថេវ កិច្ចេសុ សំវរេ វិវរានិ ច។|
  count |១៥៥|
    block |យេ វុទ្ធា អព្ភតិក្កន្តា សម្បត្តា កាលបរិយាយំ|
    block |ឥធ ធម្មំ ចរិត្វាន ឯវំតេ តិទិវំ គតា។|
  count |១៥៦|
    block |ឥទំ សុត្វា កាសិបតិ ធម្មមត្តនិ បាលយ|
    block |ធតរដ្ឋញ្ច មុញ្ចាហិ ហំសានំ បវរុត្តមំ។|
  count |១៥៧|
    block |អាហរន្តុទកំ បជ្ជំ អាសនញ្ច មហារហំ|
    block |បញ្ជរតោ បមោក្ខាមិ ធតរដ្ឋំ យសស្សិនំ។|
  count |១៥៨|
    block |តញ្ច សេនាបតិំ ធីរំ និបុណំ អត្ថចិន្តកំ|
    block |យោ សុខេ សុខិតោ រញ្ញេ ទុក្ខិតេ ហោតិ ទុក្ខិតោ។|
  count |១៥៩|
    block |ឯទិសោ ខោ អរហតិ បិណ្ឌមស្នាតុ ភត្តុនោ|
    block |យថាយំ សុមុខោ រញ្ញោ បាណសាធារណោ សខា។|
  count |១៦០|
    block |បីឋញ្ច សព្ពសោវណ្ណំ អដ្ឋបាទំ មនោរមំ|
    block |មដ្ឋំ កាសិកមត្ថន្នំ ធតរដ្ឋោ ឧបាវិសិ។|
  count |១៦១|
    block |កោច្ឆញ្ច សព្ពសោវណ្ណំ វេយ្យគ្ឃបរិសិព្ពិតំ|
    block |សុមុខោ អជ្ឈុបាវេក្ខិ ធតរដ្ឋស្សនន្តរា។|
  count |១៦២|
    block |តេសំ កញ្ចនបត្តេហិ បុថូ អាទាយ កាសិយោ|
    block |ហំសានំ អភិហារេសុំ អគ្គរញ្ញោ បវាសិតំ។|
  count |១៦៣|
    block |ទិស្វា អភិហដំ អគ្គំ កាសិរាជេន បេសិតំ|
    block |កុសលោ ខត្តធម្មានំ តតោ បុច្ឆិ អនន្តរា។|
  count |១៦៤|
    block |កច្ចិន្នុ ភោតោ កុសលំ កច្ចិ ភោតោ អនាមយំ|
    block |កច្ចិ រដ្ឋមិទំ ផីតំ ធម្មេន មនុសាសសិ។|
  count |១៦៥|
    block |កុសលញ្ចេវ មេ ហំស អថោ ហំស អនាមយំ|
    block |អថោ រដ្ឋមិទំ ផីតំ ធម្មេនំ មនុសាសហំ។|
  count |១៦៦|
    block |កច្ចិ ភោតោ អមច្ចេសុ ទោសោ កោចិ ន វិជ្ជតិ|
    block |កច្ចិ ច តេ តវត្ថេសុ នាវកង្ខន្តិ ជីវិតំ។|
  count |១៦៧|
    block |អថោបិ មេ អមច្ចេសុ ទោសោ កោចិ ន វិជ្ជតិ|
    block |អថោបិ តេ មមត្ថេសុ នាវកង្ខន្តិ ជីវិតំ។|
  count |១៦៨|
    block |កច្ចិ តេ សាទិសី ភរិយា អស្សវា បិយភាណិនី|
    block |បុត្តរូបយសូបេតា តវ ឆន្ទវសានុគា។|
  count |១៦៩|
    block |អថោ មេ សាទិសី ភរិយា អស្សវា បិយភាណិនី|
    block |បុត្តរូបយសូបេតា មម ឆន្ទវសានុគា។|
  count |១៧០|
    block |កច្ចិ រដ្ឋំ អនុប្បីឡំ អកុតោចិឧបទ្ទវំ|
    block |អសាហសេន ធម្មេន សមេន មនុសាសសិ។|
  count |១៧១|
    block |អថោ រដ្ឋំ អនុប្បីឡំ អកុតោចិឧបទ្ទវំ|
    block |អសាហសេន ធម្មេន សមេន មនុសាសហំ។|
  count |១៧២|
    block |កច្ចិ សន្តោ អបចិតា អសន្តោ បរិវជ្ជិតា|
    block |នោ ចេ ធម្មំ និរំកត្វា អធម្មមនុវត្តសិ។|
  count |១៧៣|
    block |សន្តោ ច មេ អបចិតា អសន្តោ បរិវជ្ជិតា|
    block |ធម្មមេវានុវត្តាមិ អធម្មោ មេ និរង្កតោ។|
  count |១៧៤|
    block |កច្ចិ នានាគតំ ទីឃំ សមវេក្ខសិ ខត្តិយ|
    block |កច្ចិ មត្តោ មទនីយេ បរលោកំ ន សន្តសិ។|
  count |១៧៥|
    block |នាហំ អនាគតំ ទីឃំ សមវេក្ខាមិ បក្ខិម|
    block |ឋិតោ ទសសុ ធម្មេសុ បរលោកំ ន សន្តសេ។|
  count |១៧៦|
    block |ទានំ សីលំ បរិច្ចាគំ អជ្ជវំ មទ្ទវំ តបំ|
    block |អក្កោធំ អវិហិំសញ្ច ខន្តិញ្ច អវិរោធនំ។|
  count |១៧៧|
    block |ឥច្ចេតេ កុសលេ ធម្មេ ឋិតេ បស្សាមិ អត្តនិ|
    block |តតោ មេ ជាយតេ បីតិ សោមនស្សញ្ចនប្បកំ។|
  count |១៧៨|
    block |សុមុខោ ច អចិន្តេត្វា វិសជ្ជិ ផរុសំ គិរំ|
    block |ភាវទោសមនញ្ញាយ អស្មាកាយំ វិហង្គមោ។|
  count |១៧៩|
    block |សោ កុទ្ធោ ផរុសំ វាចំ និច្ឆារេសិ អយោនិសោ|
    block |យានស្មាសុ ន វិជ្ជន្តិ នយិទំ បញ្ញវតាមិវ។|
  count |១៨០|
    block |អត្ថិ មេ តំ អតិសារំ វេគេន មនុជាធិប|
    block |ធតរដ្ឋេ ច ពទ្ធស្មិំ ទុក្ខំ មេ វិបុលំ អហុ។|
  count |១៨១|
    block |ត្វំ នោ បិតាវ បុត្តានំ ភូតានំ ធរណីរិវ|
    block |អស្មាកំ អធិបន្នានំ ខមស្សុ រាជកុញ្ជរ។|
  count |១៨២|
    block |ឯតំ តេ អនុមោទាម យំ ភាវំ ន និគូហសិ|
    block |ខិលំ បភិន្ទសិ បក្ខិ ឧជុកោសិ វិហង្គម។|
  count |១៨៣|
    block |យំ កិញ្ចិ រតនំ អត្ថិ កាសិរាជ និវេសនេ|
    block |រជតំ ជាតរូបញ្ច មុត្តា វេឡុរិយា ពហូ។|
  count |១៨៤|
    block |មណយោ សង្ខមុត្តញ្ច វត្ថកំ ហរិចន្ទនំ|
    block |អជិនំ ទន្តភណ្ឌញ្ច លោហំ កាឡាយសំ ពហុំ|
    block |ឯតំ ទទាមិ វោ វិត្តំ ឥស្សរិយំ វិស្សជាមិ វោ។|
  count |១៨៥|
    block |អទ្ធា អបចិតា ត្យម្ហា សក្កតា ច រថេសភ|
    block |ធម្មេសុ វត្តមានានំ ត្វំ នោ អាចរិយោ ភវ។|
  count |១៨៦|
    block |អាចរិយ សមនុញ្ញាតា តយា អនុមតា មយំ|
    block |តំ បទក្ខិណតោ កត្វា ញាតិំ បស្សេមុរិន្ទម។|
  count |១៨៧|
    block |សព្ពរត្តិំ ចិន្តយិត្វា មន្តយិត្វា យថាតថំ|
    block |កាសិរាជា អនុញ្ញាសិ ហំសានំ បវរុត្តមំ។|
  count |១៨៨|
    block |តតោ រត្យា វិវសានេ សូរិយុគ្គមនំ បតិ|
    block |បេក្ខតោ កាសិរាជស្ស ភវនា តេ វិគាហិសុំ។|
  count |១៨៩|
    block |តេ អរោគេ អនុប្បត្តេ ទិស្វាន បរមេ ទិជេ|
    block |កេកាតិ មករុំ ហំសា បុថុសទ្ទោ អជាយថ។|
  count |១៩០|
    block |តេ បតីតា បមុត្តេន ភត្តុនា ភត្តុគារវា|
    block |សមន្តា បរិកិរិំសុ អណ្ឌជា លទ្ធបច្ចយា។|
  count |១៩១|
    block |ឯវំ មិត្តវតំ អត្ថា សព្ពេ ហោន្តិ បទក្ខិណា|
    block |ហំសា យថា ធតរដ្ឋា ញាតិសង្ឃំ ឧបាគមុន្តិ។|
  stand |មហាហំសជាតកំ ទុតិយំ។|
  count |  |
  block |៥៣៥។ សុធាភោជនជាតកំ ៣|
  count |១៩២|
    block |នេវ កិណាមិ នបិ វិក្កិណាមិ ន ចាបិ មេ សន្និចយោ ច អត្ថិ|
    block |សុកិច្ឆរូបំ វតិទំ បរិត្តំ បត្ថោទនោ នាលមយំ ទុវិន្នំ។|
  count |១៩៣|
    block |អប្បម្ហា អប្បកំ ទជ្ជា អនុមជ្ឈតោ មជ្ឈកំ|
    block |ពហុម្ហា ពហុកំ ទជ្ជា អទានំ នុបបជ្ជតិ។|
  count |១៩៤|
    block |តំ តំ វទាមិ កោសិយ ទេហិ ទានានិ ភុញ្ជ ច|
    block |អរិយមគ្គំ សមារូហ នេកាសី លភតេ សុខំ។|
  count |១៩៥|
    block |មោឃញ្ចស្ស ហុតំ ហោតិ មោឃញ្ចាបិ សមីហិតំ|
    block |អតិថិស្មិំ យោ និសិន្នស្មិំ ឯកោ ភុញ្ជតិ ភោជនំ។|
  count |១៩៦|
    block |តំ តំ វទាមិ កោសិយ ទេហិ ទានានិ ភុញ្ជ ច|
    block |អរិយមគ្គំ សមារូហ នេកាសី លភតេ សុខំ។|
  count |១៩៧|
    block |សច្ចញ្ចស្ស ហុតំ ហោតិ សច្ចញ្ចាបិ សមីហិតំ|
    block |អតិថិស្មិំ យោ និសិន្នស្មិំ នេកោ ភុញ្ជតិ ភោជនំ។|
  count |១៩៨|
    block |តំ តំ វទាមិ កោសិយ ទេហិ ទានានិ ភុញ្ជ ច|
    block |អរិយមគ្គំ សមារូហ នេកាសី លភតេ សុខំ។|
  count |១៩៩|
    block |សរញ្ច ជុហតិ បោសោ ពហុកាយ គយាយ ច|
    block |ទោណេ តិម្ពរុតិត្ថស្មិំ សីឃសោតេ មហាវហេ។|
  count |២០០|
    block |អត្រ ចស្ស ហុតំ ហោតិ អត្រ ចស្ស សមីហិតំ|
    block |អតិថិស្មិំ យោ និសិន្នស្មិំ នេកោ ភុញ្ជតិ ភោជនំ។|
  count |២០១|
    block |តំ តំ វទាមិ កោសិយ ទេហិ ទានានិ ភុញ្ជ ច|
    block |អរិយមគ្គំ សមារូហ នេកាសី លភតេ សុខំ។|
  count |២០២|
    block |ពឡិសញ្ហិ សោ និគិលតិ ទីឃសុត្តំ សពន្ធនំ|
    block |អតិថិស្មិំ យោ និសិន្នស្មិំ ឯកោ ភុញ្ជតិ ភោជនំ។|
  count |២០៣|
    block |តំ តំ វទាមិ កោសិយ ទេហិ ទានានិ ភុញ្ជ ច|
    block |អរិយមគ្គំ សមារូហ នេកាសី លភតេ សុខំ។|
  count |២០៤|
    block |ឧឡារវណ្ណា វត ព្រាហ្មណា ឥមេ អយញ្ច វោ សុនខោ កិស្ស ហេតុ|
    block |ឧច្ចាវចំ វណ្ណនិភំ វិកុព្ពតិ អក្ខាថ នោ ព្រាហ្មណា កេ នុ តុម្ហេ។|
  count |២០៥|
    block |ចន្ទោ ច សូរិយោ ច ឧភោ ឥធាគតា អយំ បន មាតលិ ទេវសារថិ|
    block |សក្កោហមស្មិ តិទសានមិន្ទោ ឯសោ ច ខោ បញ្ចសិខោតិ វុច្ចតិ។|
  count |២០៦|
    block |បាណិស្សរា មុទិង្គា ច មុរជាលម្ពរានិ ច|
    block |សុត្តមេនំ បពោធេន្តិ បដិពុទ្ធោ ច នន្ទតិ។|
  count |២០៧|
    block |យេ កេចិមេ មច្ឆរិនោ កទរិយា បរិភាសកា សមណព្រាហ្មណានំ|
    block |ឥធេវ និក្ខិប្ប សរីរទេហំ កាយស្ស ភេទា និរយំ វជន្តិ។|
  count |២០៨|
    block |យេ កេចិមេ សុគ្គតិមាសមានា ធម្មេ ឋិតា សំយមេ សំវិភាគេ|
    block |ឥធេវ និក្ខិប្ប សរីរទេហំ កាយស្ស ភេទា សុគតិំ វជន្តិ។|
  count |២០៩|
    block |ត្វំ នោសិ ញាតិ បុរិមាសុ ជាតិសុ សោ មច្ឆរី រោសកោ បាបធម្មោ|
    block |តវេវ អត្ថាយ ឥធាគតម្ហា មា បាបធម្មោ និរយំ គមិត្ថ។|
  count |២១០|
    block |អទ្ធា ហិ មំ វោ ហិតកាមា យំ មំ សមនុសាសថ|
    block |សោហំ តថា ករិស្សាមិ សព្ពំ វុត្តំ ហិតេសិភិ។|
  count |២១១|
    block |ឯសាហមជ្ជេវ ឧបារមាមិ ន ចាបិហំ កិញ្ចិ ករេយ្យ បាបំ|
    block |ន ចាបិ មេ កិញ្ចិ អទេយ្យមត្ថិ ន ចាបិទត្វា ឧទកំ បិវាមិ។|
  count |២១២|
    block |ឯវញ្ច មេ ទទតោ សព្ពកាលំ ភោគា ឥមេ វាសវ ខីយិស្សន្តិ|
    block |តតោ អហំ បព្ពជិស្សាមិ សក្ក ហិត្វាន កាមានិ យថោធិកានិ។|
  count |២១៣|
    block |នគុត្តមេ គិរិវរេ គន្ធមាទនេ មោទន្តិ តា ទេវវរាភិបាលិតា|
    block |អថាគមា ឥសិវរោ សព្ពលោកគូ សុបុប្ផិតំ ទុមវរសាខមាទិយ។|
  count |២១៤|
    block |សុចិំ សុគន្ធំ តិទសេហិ សក្កតំ បុប្ផុត្តមំ អមរវរេហិ សេវិតំ|
    block |អលទ្ធ មច្ចេហិ វ ទានវេហិ វា អញ្ញត្រ ទេវេហិ តទារហំ ហិទំ។|
  count |២១៥|
    block |តតោ ចតស្សោ កនកត្តចូបមា ឧដ្ឋាយ នារិយោ បមទាធិបា មុនិំ|
    block |អាសា ច សទ្ធា ច សិរី តតោ ហិរី ឥច្ចព្រវុំ នារទទេវ ព្រាហ្មណំ។|
  count |២១៦|
    block |សចេ អនុទ្ទិដ្ឋំ តយា មហាមុនិ បុប្ផំ ឥមំ បារិឆត្តស្ស ព្រហ្មេ|
    block |ទទាហិ នោ សព្ពា គតិ តេ ឥជ្ឈតុ តុវម្បិ នោ ហោហិ យថេវ វាសវោ។|
  count |២១៧|
    block |តំ យាចមានាភិសមេក្ខ នារទោ ឥច្ចព្រវី សំកលហំ ឧទីរយិ|
    block |ន មយ្ហមត្ថត្ថិ ឥមេហិ កោចិ នំ យាយេវ វោ សេយ្យសិ សា បិឡន្ធថ។|
  count |២១៨|
    block |ត្វំ នោត្តមេវាភិសមេក្ខ នារទ យស្សិច្ឆសិ តស្សា អនុប្បវេច្ឆសុ|
    block |យស្សា ហិ នោ នារទ ត្វំ បទស្សសិ សាយេវ នោ ហេហិតិ សេដ្ឋសម្មតា។|
  count |២១៩|
    block |អកល្លមេតំ វចនំ សុគត្តេ កោ ព្រាហ្មណោ សំកលហំ ឧទីរយេ|
    block |គន្ត្វាន ភូតាធិបមេវ បុច្ឆថ សចេ ន ជានាថ ឥធុត្តមាធមំ។|
  count |២២០|
    block |តា នារទេន បរមប្បកោបិតា ឧទីរិតា វណ្ណមទេន មត្តា|
    block |សកាសេ គន្ត្វាន សហស្សចក្ខុនោ បុច្ឆិំសុ ភូតាធិបំ កា នុ សេយ្យសិ។|
  count |២២១|
    block |តា ទិស្វា អាយត្តមនា បុរិន្ទទោ ឥច្ចព្រវី ទេវវរោ កតញ្ជលី|
    block |សព្ពាវ វោ ហោថ សុគត្តេ សាទិសី កោ នេវ ភទ្ទេ កលហំ ឧទីរយិ។|
  count |២២២|
    block |យោ សព្ពលោកច្ចរិតោ មហាមុនិ ធម្មេ ឋិតោ នារទោ សច្ចនិក្កមោ|
    block |សោ នោព្រវិ គិរិវរេ គន្ធមាទនេ គន្ត្វាន ភូតាធិបមេវ បុច្ឆថ|
    block |សចេ ន ជានាថ ឥធុត្តមាធមំ។|
  count |២២៣|
    block |អសុ ព្រហារញ្ញចរោ មហាមុនិ នាទត្វា ភត្តំ វរគត្តេ ភុញ្ជតិ|
    block |វិចេយ្យ ទានានិ ទទាតិ កោសិយោ យស្សា ហិ សោ ទស្សតិ សាវ សេយ្យសិ។|
  count |២២៤|
    block |អសូ ហិ យោ សម្មតិ ទក្ខិណំ ទិសំ គង្គាយ តីរេ ហិមវន្តបស្សនិ|
    block |ស កោសិយោ ទុល្លភបានភោជនោ តស្ស សុធំ បាបយ ទេវសារថិ។|
  count |២២៥|
    block |ស មាតលី ទេវវរេន បេសិតោ សហស្សយុត្តំ អភិរុយ្ហ សន្ទនំ|
    block |សុខិប្បមេវ ឧបគម្ម អស្សមំ អទិស្សមានោ មុនិនោ សុធំ អទា។|
  count |២២៦|
    block |ឧទគ្គិហុត្តំ ឧបតិដ្ឋតោ ហិ មេ បភង្ករំ លោកតមោនុទុត្តមំ|
    block |សព្ពានិ ភូតានិ អធិច្ច វាសវោ កោ នេវ មេ បាណិសុ កិំ សុធោទហិ។|
  count |២២៧|
    block |សង្ខូបមំ សេតមតុល្យទស្សនំ សុចិំ សុគន្ធំ បិយរូបមព្ភុតំ|
    block |អទិដ្ឋបុព្ពំ មម ជាតុ ចក្ខុភិ កា ទេវតា បាណិសុ កិំ សុធោទហិ។|
  count |២២៨|
    block |អហំ មហិន្ទេន មហេសិ បេសិតោ សុធាភិហាសិំ តុរិតោ មហាមុនិ|
    block |ជានាសិ មំ មាតលិ ទេវសារថិ ភុញ្ជស្សុ ភត្តុត្តម មាភិវារយិ។|
  count |២២៩|
    block |ភុត្តា ច សា ទ្វាទស ហន្តិ បាបកេ ខុទំ បិបាសំ អរតិំ ទរក្លមំ|
    block |កោធូបនាហញ្ច វិវាទបេសុណំ សីតុណ្ហតន្ទិញ្ច រសុត្តមំ ឥទំ។|
  count |២៣០|
    block |ន កប្បតី មាតលិ មយ្ហ ភុញ្ជិតុំ បុព្ពេ អទត្វា ឥតិ មេ វតុត្តមំ|
    block |ន ចាបិ ឯកាស្នមរីយបូជិតំ អសំវិភាគី ច សុខំ ន វិន្ទតិ។|
  count |២៣១|
    block |ថីឃាតកា យេ ចិមេ បារទារិកា មិត្តទ្ទុនោ យេ ច សបន្តិ សុព្ពតេ|
    block |សព្ពេ ច តេ មច្ឆរិបញ្ចមាធមា តស្មា អទត្វា ឧទកម្បិ នាស្និយេ។|
  count |២៣២|
    block |សោ ហិត្ថិយា វា បុរិសស្ស វា បន ទស្សាមិ ទានំ វិទុសម្បវណ្ណិតំ|
    block |សទ្ធា វទញ្ញូ ឥធ វីតមច្ឆរា ភវន្តិ ហេតេ សុចិសច្ចសម្មតា។|
  count |២៣៣|
    block |អតោ មតា ទេវវរេន បេសិតា កញ្ញា ចតស្សោ កនកត្តចូបមា|
    block |អាសា ច សទ្ធា ច សិរី តតោ ហិរី តំ អស្សមំ អាគមុ យត្ថ កោសិយោ។|
  count |២៣៤|
    block |តា ទិស្វា សព្ពោ បរមប្បមោទិតោ សុភេន វណ្ណេន សិខារិវគ្គិនោ|
    block |កញ្ញា ចតស្សោ ចតុរោ ចតុទ្ទិសា ឥច្ចព្រវី មាតលិនោ ច សម្មុខា។|
  count |២៣៥|
    block |បុរិមំ ទិសំ កា ត្វំ បភាសិ ទេវតេ អលង្កតា តារវរាវ ឱសធី|
    block |បុច្ឆាមិ តំ កញ្ចនវេល្លិវិគ្គហេ អាចិក្ខ មេ ត្វំ កតមាសិ ទេវតា។|
  count |២៣៦|
    block |សិរាហ ទេវីមនុជេភិ បូជិតា អបាបសត្តូបនិសេវិនី សទា|
    block |សុធាវិវាទេន តវន្តិមាគតា តំ មំ សុធាយ វរបញ្ញ ភាជយ។|
  count |២៣៧|
    block |យស្សាហមិច្ឆាមិ សុធំ មហាមុនិ សោ សព្ពកាមេហិ នរោ បមោទតិ|
    block |សិរីតិ មំ ជានហិ ជូហតុត្តម តំ មំ សុធាយ វរបញ្ញ ភាជយ។|
  count |២៣៨|
    block |សិប្បេន វិជ្ជាចរណេន ពុទ្ធិយា នរា ឧបេតា បគុណា សកម្មុនា|
    block |តយា វិហីនា ន លភន្តិ កិញ្ចនំ តយិទំ ន សាធុ យទិទំ តយា កតំ។|
  count |២៣៩|
    block |បស្សាមិ បោសំ អលសំ មហគ្ឃសំ សុទុក្កុលីនម្បិ អរូបិមំ នរំ|
    block |តយានុគុត្តោ សិរិ ជាតិមាមបិ បេសេតិ ទាសំ វិយ ភោគវា សុខី។|
  count |២៤០|
    block |តំ តំ អសច្ចំ អវិភជ្ជសេវិនិំ ជានាមិ មូឡ្ហំ វិទុរានុបាតិនិំ|
    block |ន តាទិសី អរហតិ អាសនូទកំ កុតោ សុធា គច្ឆ ន មយ្ហ រុច្ចសិ។|
  count |២៤១|
    block |កា សុក្កទាឋា បដិមុក្កកុណ្ឌលា ចិត្តង្គទា កម្ពុវិមដ្ឋធារិនី|
    block |ឱសិត្តវណ្ណំ បរិទយ្ហ សោភសិ កុសគ្គិរត្តំ អបិឡយ្ហ មញ្ជរិំ។|
  count |២៤២|
    block |មិគីវ ភន្តា សរចាបធារិនា វិរាធិតា មន្ទមិវ ឧទិក្ខសិ|
    block |កោ តេ ទុតីយោ ឥធ មន្ទលោចនេ ន ភាយសិ ឯកិកា កាននេ វនេ។|
  count |២៤៣|
    block |ន មេ ទុតីយោ ឥធ មត្ថិ កោសិយ មសក្កសារប្បភវម្ហិ ទេវតា|
    block |អាសា សុធាសាយ តវន្តិមាគតា តំ មំ សុធាយ វរបញ្ញ ភាជយ។|
  count |២៤៤|
    block |អាសាយ យន្តិ វាណិជា ធនេសិនោ នាវំ សមារុយ្ហ បរេន្តិ អណ្ណវេ|
    block |តេ តត្ថ សីទន្តិ អថោបិ ឯកទា ជីនាធនា ឯន្តិ វិនដ្ឋបាភតា។|
  count |២៤៥|
    block |អាសាយ ខេត្តានិ កសន្តិ កស្សកា វបន្តិ ពីជានិ ករោន្តុបាយសោ|
    block |ឦតីនិបាតេន អវុដ្ឋិតាយ វា ន កិញ្ចិ វិន្ទន្តិ តតោ ផលាគមំ។|
  count |២៤៦|
    block |អថត្តការានិ ករោន្តិ ភត្តុសុ អាសំ បុរក្ខត្វា នរា សុខេសិនោ|
    block |តេ ភត្តុរត្ថា អតិគាឡ្ហិតា បុន ទិសា បនស្សន្តិ អលទ្ធ កិញ្ចនំ។|
  count |២៤៧|
    block |ហិត្វាន ធញ្ញញ្ច ធនញ្ច ញាតកេ អាសាយ សគ្គាធិមនា សុខេសិនោ|
    block |តបន្តិ លូខម្បិ តបំ ចិរន្តរំ កុមគ្គមារុយ្ហ បរេន្តិ ទុគ្គតិំ។|
  count |២៤៨|
    block |អាសា វិសំវាទិកសម្មតា ឥមេ អាសេ សុធាសំ វិនយស្សុ អត្តនិ|
    block |ន តាទិសី អរហតិ អាសនូទកំ កុតោ សុធា គច្ឆ ន មយ្ហ រុច្ចសិ។|
  count |២៤៩|
    block |ទទ្ទល្លមានា យសសា យសស្សិនី ជិឃញ្ញនាមវ្ហយនំ ទិសំ បតិ|
    block |បុច្ឆាមិ តំ កញ្ចនវេល្លិវិគ្គហេ អាចិក្ខ មេ ត្វំ កតមាសិ ទេវតា។|
  count |២៥០|
    block |សទ្ធាហ ទេវីមនុជេហិ បូជិតា អបាបសត្តូបនិសេវិនី សទា|
    block |សុធាវិវាទេន តវន្តិមាគតា តំ មំ សុធាយ វរបញ្ញ ភាជយ។|
  count |២៥១|
    block |ទានំ ទមំ ចាគមថោបិ សំយមំ អាទាយ សទ្ធាយ ករោន្តិ ហេកទា|
    block |ថេយ្យំ មុសា កូដមថោបិ បេសុណំ ករោន្តិ ហេកេ បុន វិច្ចុតា តយា។|
  count |២៥២|
    block |ភរិយាសុ បោសោ សទិសីសុ បេក្ខវា សីលូបបន្នាសុ បតិព្ពតាសុបិ|
    block |វិនេត្វាន ឆន្ទំ កុលិត្ថិយាសុបិ ករោតិ សទ្ធំ បុន កុម្ភទាសិយា។|
  count |២៥៣|
    block |ត្វមេវ សទ្ធេ បរទារសេវិនី បាបំ ករោសិ កុសលម្បិ រិញ្ចសិ|
    block |ន តាទិសី អរហតិ អាសនូទកំ កុតោ សុធា គច្ឆ ន មយ្ហ រុច្ចសិ។|
  count |២៥៤|
    block |ជិឃញ្ញរត្តិំ អរុណស្មិមូហតេ យា ទិស្សតិ ឧត្តមរូបវណ្ណិនី|
    block |តថូបមា មំ បដិភាសិ ទេវតេ អាចិក្ខ មេ ត្វំ កតមាសិ អច្ឆរា។|
  count |២៥៥|
    block |កាលា និទាឃេរិវ អគ្គិជារិវ អនិលេរិតា លោហិតបត្តមាលិនី|
    block |កា តិដ្ឋសិ មន្ទមិគាវលោកយំ ភាសេសមានាវ គិរំ ន មុញ្ចសិ។|
  count |២៥៦|
    block |ហិរាហ ទេវីមនុជេហិ បូជិតា អបាបសត្តូបនិសេវិនី សទា|
    block |សុធាវិវាទេន តវន្តិមាគតា សាហំ ន សក្កោមិ សុធម្បិ យាចិតុំ|
    block |កោបីនរូបា វិយ យាចនិត្ថិយា។|
  count |២៥៧|
    block |ធម្មេន ញាយេន សុគត្តេ លច្ឆសិ ឯសោ ហិ ធម្មោ ន ហិ យាចនា សុធា|
    block |តំ តំ អយាចន្តិមហំ និមន្តយេ សុធាយ យញ្ចិច្ឆសិ តម្បិ ទម្មិ តេ។|
  count |២៥៨|
    block |សា ត្វំ មយា អជ្ជ សកម្ហិ អស្សមេ និមន្តិតា កញ្ចនវេល្លិវិគ្គហេ|
    block |តុវញ្ហិ មេ សព្ពរសេហិ បូជិយា តំ បូជយិត្វាន សុធម្បិ អស្និយេ។|
  count |២៥៩|
    block |សា កោសិយេនានុមតា ជុតីមតា អទ្ធា ហិរិ រម្មំ បាវិសិ យស្សមំ|
    block |ឧទកវន្តំ ផលមរិយបូជិតំ អបាបសត្តូបនិសេវិតំ សទា។|
  count |២៦០|
    block |រុក្ខគ្គហានា ពហុកេត្ថ បុប្ផិតា អម្ពា បិយាលា បនសា ច កិំសុកា|
    block |សោភញ្ជនា លោទ្ទមថោបិ បទ្មកា កេកា ច ភង្គា តិលកា សុបុប្ផិតា។|
  count |២៦១|
    block |សាលា ករេរី ពហុកេត្ថ ជម្ពុយោ អស្សត្ថនិគ្រោធមធុកវេតសា|
    block |ឧទ្ទាលកា បាដលិ សិន្ទុវារកា មនុញ្ញគន្ធា មុចលិន្ទកេតកា។|
  count |២៦២|
    block |ហរេណុកា វេឡុកា កេណុ តិន្ទុកា សាមាកនីវារមថោបិ ចីនកា|
    block |មោចា កទលី ពហុកេត្ថ សាលិយោ បវីហយោ អាភូជិនោ ច តណ្ឌុលា។|
  count |២៦៣|
    block |តស្សេវុត្តរបស្សេន ជាតា បោក្ខរណី សិវា|
    block |អកក្កសា អបព្ភារា សាធុ អប្បដិគន្ធិកា។|
  count |២៦៤|
    block |តត្ថ មច្ឆា សន្និរតា ខេមិនោ ពហុភោជនា|
    block |សិង្គូ សវង្កា សំកុលា សតវង្កា ច រោហិតា|
    block |អាឡិគគ្គរកាកិណ្ណា បាឋីនា កាកមច្ឆកា។|
  count |២៦៥|
    block |តត្ថ បក្ខី សន្និរតា ខេមិនោ ពហុភោជនា|
    block |ហំសា កោញ្ចា មយូរា ច ចក្កវាកា ច កុក្កុហា|
    block |កុណាលកា ពហូ ចិត្រា សិខណ្ឌី ជីវជីវកា។|
  count |២៦៦|
    block |តត្ថ បានាយ មាយន្តិ នានា មិគគណា ពហូ|
    block |សីហា ព្យគ្ឃា វរាហា ច អច្ឆកោកតរច្ឆយោ។|
  count |២៦៧|
    block |បលាសាទា គវជា ច មហិំសា រោហិតា រុរូ|
    block |ឯណេយ្យា ច វរាហា ច គណិនោ នីកសូករា|
    block |កទលិមិគា ពហុកេត្ថ ពិឡារា សសកណ្ណិកា។|
  count |២៦៨|
    block |ឆមាគិរី បុប្ផវិចិត្រសន្ថតា ទិជាភិឃុដ្ឋា ទិជសង្ឃសេវិតា។|
  count |២៦៩|
    block |សា សុត្តចា នីលទុមាភិលម្ពិតា វិជ្ជុ មហាមេឃរិវានុបជ្ជថ|
    block |តស្សា សុសម្ពន្ធសិរំ កុសាមយំ សុចិំ សុគន្ធំ អជិនូបសេវិតំ|
    block |អត្រិច្ច កោច្ឆំ ហិរិមេតទព្រវិ និសីទ កល្យាណិ សុខយិទមាសនំ។|
  count |២៧០|
    block |តស្សា តទា កោច្ឆគតាយ កោសិយោ យទិច្ឆមានាយ ជដាជិនន្ធរោ|
    block |នវេហិ បត្តេហិ សយំ សហូទកំ សុធាភិហាសី តុរិតោ មហាមុនិ។|
  count |២៧១|
    block |សា តំ បដិគ្គយ្ហ ឧភោហិ បាណិភិ ឥច្ចព្រវិ អត្តមនា ជដាធរំ|
    block |ហន្ទាហំ ឯតរហិ បូជិតា តយា គច្ឆេយ្យំ ព្រហ្មេ តិទិវំ ជិតាវិនី។|
  count |២៧២|
    block |សា កោសិយេនានុមតា ជុតីមតា ឧទីរិតា វណ្ណមទេន មត្តា|
    block |សកាសេ គន្ត្វាន សហស្សចក្ខុនោ អយំ សុធា វាសវ ទេហិ មេ ជយំ។|
  count |២៧៣|
    block |តមេន សក្កោបិ តទា អបូជយិ សហិន្ទទេវា សុរកញ្ញមុត្តមំ|
    block |សា បញ្ជលី ទេវមនុស្សបូជិតា នវម្ហិ កោច្ឆម្ហិ យទា ឧបាវិសិ។|
  count |២៧៤|
    block |តមេវ សំសី បុនទេវ មាតលិំ សហស្សនេត្តោ តិទសានមិន្ទោ|
    block |គន្ត្វាន វាក្យំ មម ព្រូហិ កោសិយំ អាសាយ សទ្ធា សិរិយា ច កោសិយ|
    block |ហិរី សុធំ កេន មលត្ថ ហេតុនា។|
  count |២៧៥|
    block |តំ សុ វត្ថំ ឧទតារយី រថំ ទទ្ទល្លមានំ ឧបការិយសាទិសំ។|
    block |ជម្ពោនទីសំ តបនេយ្យសន្និភំ អលង្កតំ កញ្ចនចិត្តសន្និភំ។|
  count |២៧៦|
    block |សុវណ្ណចន្ទេត្ថ ពហូ និបាតិតា ហត្ថី គវស្សា កិកិព្យគ្ឃទីបិយោ|
    block |ឯណេយ្យកា លង្ឃមយេត្ថ បក្ខិនោ មិគេត្ថ វេឡុរិយមយា យុធា យុតា។|
  count |២៧៧|
    block |តត្ថស្សរាជហរយោ អយោជយុំ ទសសតានិ សុសុនាគសាទិសេ|
    block |អលង្កតេ កញ្ចនជាលុរច្ឆទេ អាវេឡិនេ សទ្ទគមេ អសង្គិតេ។|
  count |២៧៨|
    block |តំ យានសេដ្ឋំ អភិរុយ្ហ មាតលិ ទិសា ឥមាយោ អភិនាទយិត្ថ|
    block |នភញ្ច សេលញ្ច វនប្បតិនិញ្ច សសាគរំ បព្យធយិត្ថ មេទិនិំ។|
  count |២៧៩|
    block |ស ខិប្បមេវ ឧបគម្ម អស្សមំ បាវារមេកំសកតោ កតញ្ជលី|
    block |ពហុស្សុតំ វុទ្ធំ វិនីតវន្តំ ឥច្ចព្រវី មាតលិ ទេវព្រាហ្មណំ។|
  count |២៨០|
    block |ឥន្ទស្ស វាក្យំ និសាមេហិ កោសិយ ទូតោ អហំ បុច្ឆតិ តំ បុរិន្ទទោ|
    block |អាសាយ សទ្ធា សិរិយា ច កោសិយ ហិរី សុធំ កេន មលត្ថ ហេតុនា។|
  count |២៨១|
    block |អន្ធា សិរី មំ បដិភាតិ មាតលិ សទ្ធា អនិច្ចា បន ទេវសារថិ|
    block |អាសា វិសំវាទិកសម្មតា ហិ មេ ហិរី ច អរិយម្ហិ គុណេ បតិដ្ឋិតា។|
  count |២៨២|
    block |កុមារិយោ យាចិមា គោត្តរក្ខិតា ជិណ្ណា ច យា យា ច សភត្តុឥត្ថិយោ|
    block |តា ឆន្ទរាគំ បុរិសេសុ ឧគ្គតំ ហិរិយា និវារេន្តិ សចិត្តមត្តនោ។|
  count |២៨៣|
    block |សង្គាមសីសេ សរសត្តិសំយុតេ បរាជិតានំ បតតំ បលាយិនំ|
    block |ហិរិយា និវត្តន្តិ ជហិត្វ ជីវិតំ តេ សម្បដិច្ឆន្តិ បុនា ហិរីមនា។|
  count |២៨៤|
    block |វេលា យថា សាគរវេគវារិនី ហិរាយ ហិ បាបជនំ និវារិនី|
    block |តំ សព្ពលោកេ ហិរិមរិយបូជិតំ ឥន្ទស្ស តំ វេទយ ទេវសារថិ។|
  count |២៨៥|
    block |កោ តេ ឥមំ កោសិយ ទិដ្ឋិមោទហិ ព្រហ្មា មហិន្ទោ អថ វា បជាបតិ|
    block |ហិរាយ ទេវេសុ ហិ សេដ្ឋសម្មតា ធីតា មហិន្ទស្ស មហេសិ ជាយថ។|
  count |២៨៦|
    block |ហន្ទេហិ ទានិ តិទិវំ អបក្កម រថំ សមារុយ្ហ មមាយិតំ ឥមំ|
    block |ឥន្ទោ ច តំ ឥន្ទសគោត្ត កង្ខតិ អជ្ជេវ ត្វំ ឥន្ទសហព្យតំ វជ។|
  count |២៨៧|
    block |ឯវំ វិសុជ្ឈន្តិ អបាបកម្មិនោ អថោ សុចិណ្ណស្ស ផលំ ន នស្សតិ|
    block |យេ កេចិ មទ្ទក្ខុ សុធាយ ភោជនំ សព្ពេវ តេ ឥន្ទសហព្យតំ គតា។|
  count |២៨៨|
    block |ហិរី ឧប្បលវណ្ណាសិ កោសិយោ ទានបតិ ភិក្ខុ|
    block |អនុរុទ្ធោ បញ្ចសិខោ អានន្ទោ អាសិ មាតលិ។|
  count |២៨៩|
    block |សូរិយោ កស្សបោ ភិក្ខុ មោគ្គល្លានោសិ ចន្ទិមា|
    block |នារទោ សារិបុត្តោសិ សម្ពុទ្ធោ អាសិ វាសវោតិ។|
  stand |សុធាភោជនជាតកំ តតិយំ។|
  count |  |
  block |៥៣៦។ កុណាលជាតកំ ៤|
  block |ឯវមក្ខាយតិ ឯវមនុសូយតិ។ សព្ពោសធធរណិធរេ នេកបុប្ផមាល្យវិតតេ គជ-គវជ មហិំស-រុរុ-ចមរ-បសទ-ខគ្គ-គោកណ្ណ-សីហ-ព្យគ្ឃ-ទីបិ-អច្ឆ-កោក-តរច្ឆ-ឧទ្ទារ-កទលិមិគ- ពិឡារ-សស-កណ្ណិកានុចរិតេអាកិណ្ណនេលមណ្ឌលមហាវរាហនាគកុលករេណុ -សង្ឃាធិវុដ្ឋេ ឥស្សមិគ- សាខមិគ-សរភមិគ-ឯណីមិគ-វាតមិគ-បសទមិគ-បុរិសាលុ -កិម្បុរិស-យក្ខ-រក្ខសនិសេវិតេ អមជ្ជវមញ្ជរីធរ-បហដ្ឋ -បុប្ផផុសិតគ្គា នេកបាទបគណវិតតេកុររ-ចកោរ-វារណ-មយូរ-បរភត- ជីវញ្ជីវក-ចេលាវកា-ភិង្ការ-ករវីកមត្តវិហង្គគណ-សតត សម្បឃុដ្ឋេអញ្ជន-មនោសិលា-ហរិតាល- ហិង្គុលកហេម-រជតកនកានេកធាតុសតវិនទ្ធបដិមណ្ឌិតប្បទេសេ ឯវរូបេ ខលុ ភោ រម្មេ វនសណ្ឌេ កុណាលោ នាម សកុណោ បដិវសតិ អតិវិយ ចិត្តោ អតិវិយ ចិត្តបត្តច្ឆទនោ។|
  block |តស្សេវ ខលុ ភោ កុណាលស្ស សកុណស្ស អឌ្ឍុឌ្ឍានិ ឥត្ថិសហស្សានិ បរិចារិកា ទិជកញ្ញាយោ។ អថ ខលុ ភោ ទ្វេ ទិជកញ្ញាយោ កដ្ឋំ មុខេន ឌំសិត្វា តំ កុណាលំ សកុណំ មជ្ឈេ និសីទាបេត្វា ឧឌ្ឌេន្តិ មា នំ កុណាលំ សកុណំ អទ្ធានបរិយាយបថេ កិលមថោ ឧព្ពាហេត្ថាតិ។|
  block |បញ្ចសតា ទិជកញ្ញាយោ ហេដ្ឋតោ ហេដ្ឋតោ ឧឌ្ឌេន្តិ សចាយំ កុណាលោ សកុណោ អាសនា បរិបតិស្សតិ មយំ តំ បក្ខេហិ បដិគ្គហេស្សាមាតិ។|
  block |បញ្ចសតា ទិជកញ្ញាយោ ឧបរូបរិ ឧឌ្ឌេន្តិ មា នំ កុណាលំ សកុណំ អាតបោ បរិតាបេសីតិ។|
  block |បញ្ចសតា បញ្ចសតា ទិជកញ្ញាយោ ឧភតោបស្សេន ឧឌ្ឌេន្តិ មា នំ កុណាលំ សកុណំ សីតំ វា ឧណ្ហំ វា តិណំ វា រជោ វា វាតោ វា ឧស្សាវោ វា ឧបប្ផុសីតិ។|
  block |បញ្ចសតា ទិជកញ្ញាយោ បុរតោ បុរតោ ឧឌ្ឌេន្តិ មា នំ កុណាលំ សកុណំ គោបាលកា វា បសុបាលកា វា តិណហារកា វា កដ្ឋហារកា វា វនកម្មិកា វា កដ្ឋេន វា កឋលេន វា បាណិនា វា លេឌ្ឌុនា វា ទណ្ឌេន វា សត្ថេន វា សក្ខរាហិ វា បហារំ អទំសុ។ មាយំ កុណាលោ សកុណោ គច្ឆេហិ វា លតាហិ វា រុក្ខេហិ វា សាខាហិ វា ថម្ភេហិ វា បាសាណេហិ វា ពលវន្តេហិ វា បក្ខីហិ សង្គមេសីតិ។|
  block |បញ្ចសតា ទិជកញ្ញាយោ បច្ឆតោ បច្ឆតោ ឧឌ្ឌេន្តិ សណ្ហាហិ សខិលាហិ មញ្ជូហិ មធុរាហិ វាចាហិ សមុទាចរន្តិយោ មាយំ កុណាលោ សកុណោ អាសនេ បរិយុក្កណ្ឋីតិ។|
  block |បញ្ចសតា ទិជកញ្ញាយោ ទិសោទិសំ ឧឌ្ឌេន្តិ អនេករុក្ខវិវិធវិកតិផលមាហរន្តិយោ មាយំ កុណាលោ សកុណោ ខុទាយ បរិកិលមិត្ថាតិ។|
  block |អថ ខលុ ភោ តា ទិជកញ្ញាយោ តំ កុណាលំ សកុណំ អារាមេនេវ អារាមំ ឧយ្យានេនេវ ឧយ្យានំ នទីតិត្ថេនេវ នទីតិត្ថំ បព្ពតសិខរេនេវ បព្ពតសិខរំ អម្ពវនេនេវ អម្ពវនំ ជម្ពុវនេនេវ ជម្ពុវនំ លពុជវនេនេវ លពុជវនំ នាឡិកេរសញ្ចារិយេនេវ នាឡិកេរសញ្ចារិយំ ខិប្បមេវ អភិសម្ភោន្តិ រតិត្ថាយ។|
  block |អថ ខលុ ភោ កុណាលោ សកុណោ តាហិ ទិជកញ្ញាហិ ទិវសំ បរិព្យូឡ្ហោ ឯវំ អបសាទេតិ នស្សថ តុម្ហេ វសលិយោ វិនស្សថ តុម្ហេ វសលិយោ ចោរិយោ ធុត្តិយោ អសតិយោ លហុចិត្តាយោ កតស្ស អប្បដិការិកាយោ អនិលោ វិយ យេនកាមំគមាយោតិ។|
  block |តស្សេវ ខលុ ភោ ហិមវតោ បព្ពតរាជស្ស បុរត្ថិមទិសាភាគេ សុសុខុមសុនិបុណគិរិប្បភវ ហរិតុបយន្តិយោ។|
  block |ឧប្បល បទុម កុមុទ នឡិន សតបត្ត សោគន្ធិក មន្ទាលក សម្បតិវិរូឡ្ហសុចិគន្ធ មនុញ្ញមាវកប្បទេសេ។|
  block |កុរវក-មុចលិន្ទ-កេតក-វេទិស-វញ្ជុល -បុន្នាគពកុល-តិលក-បិយក-ហសនសាល-សឡលចម្បក អសោក-នាគរុក្ខ-តិរីដិ-ភុជបត្ត-លោទ្ទ-ចន្ទនោឃវនេកាឡាគរុ-បទ្មក-បិយង្គុ-ទេវទារុកចោចគហនេ កកុធកុដជអង្កោល-កច្ចិការ -កណិការ-កណ្ណិការ-កនវេរ-កោរណ្ឌក-កោវិឡារ-កិំសុក-យោធិក វនមល្លិក -មនង្គណ-មនវជ្ជ-ភណ្ឌិ-សុរុចិរ-ភគិនិមាលាមល្យធរេ ជាតិសុមនមធុគន្ធិក- ធនុតក្ការិ តាលីស-តគរមុសីរកោដ្ឋ-កច្ឆវិតតេ អតិមុត្តកសំកុសុមិតលតាវិតតបដិមណ្ឌិតប្បទេសេ ហំស-បិលវ-កាទម្ព-ការណ្ឌវាភិនទិតេ វិជ្ជាធរ-សិទ្ធ -សមណ-តាបសគណាធិវុដ្ឋេ វរទេវ-យក្ខ-រក្ខស-ទានវ-គន្ធព្ព-កិន្នរមហោរគានុចិណ្ណប្បទេសេ ឯវរូបេ ខលុ ភោ រម្មេ វនសណ្ឌេ បុណ្ណមុខោ នាម ផុស្សកោកិលោ បដិវសតិ អតិវិយ មធុរគិរោ វិលាសិតនយនោ មត្តក្ខោ។|
  block |តស្សេវ ខលុ ភោ បុណ្ណមុខស្ស ផុស្សកោកិលស្ស អឌ្ឍុឌ្ឍានិ ឥត្ថិសតានិ បរិចារិកា ទិជកញ្ញាយោ។ អថ ខលុ ភោ ទ្វេ ទិជកញ្ញាយោ កដ្ឋំ មុខេន ឌំសិត្វា តំ បុណ្ណមុខំ ផុស្សកោកិលំ មជ្ឈេ និសីទាបេត្វា ឧឌ្ឌេន្តិ មា នំ បុណ្ណមុខំ ផុស្សកោកិលំ អទ្ធានបរិយាយបថេ កិលមថោ ឧព្ពាហេត្ថាតិ។|
  block |បញ្ញាស ទិជកញ្ញាយោ ហេដ្ឋតោ ហេដ្ឋតោ ឧឌ្ឌេន្តិ សចាយំ បុណ្ណមុខោ ផុស្សកោកិលោ អាសនា បរិបតិស្សតិ មយំ តំ បក្ខេហិ បដិគ្គហេស្សាមាតិ។|
  block |បញ្ញាស ទិជកញ្ញាយោ ឧបរូបរិ ឧឌ្ឌេន្តិ មា នំ បុណ្ណមុខំ ផុស្សកោកិលំ អាតបោ បរិតាបេសីតិ។|
  block |បញ្ញាស បញ្ញាស ទិជកញ្ញាយោ ឧភតោបស្សេន ឧឌ្ឌេន្តិ មា នំ បុណ្ណមុខំ ផុស្សកោកិលំ សីតំ វា ឧណ្ហំ វា តិណំ វា រជោ វា វាតោ វា ឧស្សាវោ វា ឧបប្ផុសីតិ។|
  block |បញ្ញាស ទិជកញ្ញាយោ បុរតោ បុរតោ ឧឌ្ឌេន្តិ មា នំ បុណ្ណមុខំ ផុស្សកោកិលំ គោបាលកា វា បសុបាលកា វា តិណហារកា វា កដ្ឋហារកា វា វនកម្មិកា វា កដ្ឋេន វា កថលាយ វា បាណិនា វា លេឌ្ឌុនា វា ទណ្ឌេន វា សត្ថេន វា សក្ខរាហិ វា បហារំ អទំសុ។ មាយំ បុណ្ណមុខោ ផុស្សកោកិលោ គច្ឆេហិ វា លតាហិ វា រុក្ខេហិ វា សាខាហិ វា ថម្ភេហិ វា បាសាណេហិ វា ពលវន្តេហិ វា បក្ខីហិ សង្គាមេសីតិ។|
  block |បញ្ញាស ទិជកញ្ញាយោ បច្ឆតោ បច្ឆតោ ឧឌ្ឌេន្តិ សណ្ហាហិ សខិលាហិ មញ្ជូហិ មធុរាហិ វាចាហិ សមុទាចរន្តិយោ មាយំ បុណ្ណមុខោ ផុស្សកោកិលោ អាសនេ បរិយុក្កណ្ឋីតិ។|
  block |បញ្ញាស ទិជកញ្ញាយោ ទិសោទិសំ ឧឌ្ឌេន្តិ អនេករុក្ខវិវិធវិកតិផលមាហរន្តិយោ មាយំ បុណ្ណមុខោ ផុស្សកោកិលោ ខុទាយ បរិកិលមិត្ថាតិ។|
  block |អថ ខលុ ភោ តា ទិជកញ្ញាយោ តំ បុណ្ណមុខំ ផុស្សកោកិលំ អារាមេនេវ អារាមំ ឧយ្យានេនេវ ឧយ្យានំ នទីតិត្ថេនេវ នទីតិត្ថំ បព្ពតសិខរេនេវ បព្ពតសិខរំ អម្ពវនេនេវ អម្ពវនំ ជម្ពុវនេនេវ ជម្ពុវនំ លពុជវនេនេវ លពុជវនំ នាឡិកេរសញ្ចារិយេនេវ នាឡិកេរសញ្ចារិយំ ខិប្បមេវ អភិសម្ភោន្តិ រតិត្ថាយ។|
  block |អថ ខលុ ភោ បុណ្ណមុខោ ផុស្សកោកិលោ តាហិ ទិជកញ្ញាហិ ទិវសំ បរិព្យូឡ្ហោ ឯវំ បសំសតិ សាធុ សាធុ ភគិនិយោ ឯតំ ខោ ភគិនិយោ តុម្ហាកំ បតិរូបំ កុលធីតានំ យំ តុម្ហេ ភត្តារំ បរិចរេយ្យាថាតិ។|
  block |អថ ខលុ ភោ បុណ្ណមុខោ ផុស្សកោកិលោ យេន កុណាលោ សកុណោ តេនុបសង្កមិ។ អទ្ទសំសុ ខោ កុណាលស្ស សកុណស្ស បរិចារិកា ទិជកញ្ញាយោ តំ បុណ្ណមុខំ ផុស្សកោកិលំ ទូរតោវ អាគច្ឆន្តំ ទិស្វាន យេន បុណ្ណមុខោ ផុស្សកោកិលោ តេនុបសង្កមិំសុ ឧបសង្កមិត្វា តំ បុណ្ណមុខំ ផុស្សកោកិលំ ឯតទវោចុំ អយំ សម្ម បុណ្ណមុខ កុណាលោ សកុណោ អតិវិយ ផរុសោ អតិវិយ ផរុសវាចោ អប្បេវនាម តវម្បិ អាគម្ម បិយវាចំ លភេយ្យាមាតិ។ អប្បេវនាម ភគិនិយោតិ វត្វា យេន កុណាលោ សកុណោ តេនុបសង្កមិ ឧបសង្កមិត្វា កុណាលេន សកុណេន សទ្ធិំ បដិសម្មោទិត្វា ឯកមន្តំ និសីទិ។ ឯកមន្តំ និសិន្នោ ខោ បុណ្ណមុខោ ផុស្សកោកិលោ តំ កុណាលំ សកុណំ ឯតទវោច កិស្ស ត្វំ សម្ម កុណាល ឥត្ថីនំ សុជាតានំ កុលធីតានំ សម្មាបដិបន្នានំ មិច្ឆាបដិបន្នោសិ។ អមនាបភាណីនម្បិ កិរ សម្ម កុណាល ឥត្ថីនំ មនាបភាណិនា ភវិតព្ពំ កិមង្គ បន មនាបភាណីនន្តិ។|
  block |ឯវំ វុត្តេ កុណាលោ សកុណោ តំ បុណ្ណមុខំ ផុស្សកោកិលំ ឯវំ អបសាទេសិ នស្ស ត្វំ សម្ម ជម្ម វសល វិនស្ស ត្វំ សម្ម ជម្ម វសល កោ នុ តយា វិយត្តោ ជាយាជិនេនាតិ។ ឯវំ អបសាទិតោ ច បន បុណ្ណមុខោ ផុស្សកោកិលោ តតោយេវ បដិនិវត្តិ។|
  block |អថ ខលុ ភោ បុណ្ណមុខស្ស ផុស្សកោកិលស្ស អបរេន សមយេន នចិរស្សេវ ខរោ អាពាធោ ឧប្បជ្ជិ លោហិតបក្ខន្ទិកា។ ពាឡ្ហា វេទនា វត្តន្តិ មារណន្តិកា។ អថ ខលុ ភោ បុណ្ណមុខស្ស ផុស្សកោកិលស្ស បរិចារិកានំ ទិជកញ្ញានំ ឯតទហោសិ អាពាធិកោ ខោ អយំ បុណ្ណមុខោ ផុស្សកោកិលោ អប្បេវនាម ឥមម្ហា អាពាធា វុដ្ឋហេយ្យាតិ ឯកំ អទុតិយំ ឱហាយ យេន កុណាលោ សកុណោ តេនុបសង្កមិំសុ។ អទ្ទសា ខោ កុណាលោ សកុណោ តា ទិជកញ្ញាយោ ទូរតោវ អាគច្ឆន្តិយោ ទិស្វាន តា ទិជកញ្ញាយោ ឯតទវោច កហំ បន តុម្ហំ វសលិយោ ភត្តាតិ។ អាពាធិកោ ខោ សម្ម កុណាល បុណ្ណមុខោ ផុស្សកោកិលោ អប្បេវនាម តម្ហា អាពាធា វុដ្ឋហេយ្យាតិ។ ឯវំ វុត្តេ កុណាលោ សកុណោ តា ទិជកញ្ញាយោ ឯវំ អបសាទេសិ នស្សថ តុម្ហេ វសលិយោ វិនស្សថ តុម្ហេ វសលិយោ ចោរិយោ ធុត្តិយោ អសតិយោ លហុចិត្តាយោ កតស្ស អប្បដិការិកាយោ អនិលោ វិយ យេនកាមំគមាយោតិ វត្វា យេន បុណ្ណមុខោ ផុស្សកោកិលោ តេនុបសង្កមិ ឧបសង្កមិត្វា តំ បុណ្ណមុខំ ផុស្សកោកិលំ ឯតទវោច ហំ សម្ម បុណ្ណមុខាតិ។ ហំ សម្ម កុណាលាតិ។|
  block |អថ ខលុ ភោ កុណាលោ សកុណោ តំ បុណ្ណមុខំ ផុស្សកោកិលំ បក្ខេហិ ច មុខតុណ្ឌកេន ច បរិគ្គហេត្វា វុដ្ឋាបេត្វា នានាភេសជ្ជានិ បាយាបេសិ។ អថ ខលុ ភោ បុណ្ណមុខស្ស ផុស្សកោកិលស្ស សោ អាពាធោ បដិប្បស្សម្ភីតិ។ អថ ខលុ ភោ កុណាលោ សកុណោ តំ បុណ្ណមុខំ ផុស្សកោកិលំ គិលានវុដ្ឋិតំ អចិរវុដ្ឋិតំ គេលញ្ញា ឯតទវោច|
  block |ទិដ្ឋា មយា សម្ម បុណ្ណមុខ កណ្ហា ទ្វេបិតិកា បញ្ចបតិកាយ ឆដ្ឋេ បុរិសេ ចិត្តំ បដិពន្ធន្តិយា យទិទំ កពន្ធេ បីឋសប្បិម្ហីតិ។ ភវតិ ច បនុត្តរេត្ថ វាក្យំ|
  count |២៩០|
    block |អថជ្ជុនោ នកុលោ ភីមសេនោ យុធិដ្ឋិលោ សហទេវោ ច រាជា|
    block |ឯតេ បតី បញ្ច មត្តិច្ច នារី អកាសិ ខុជ្ជវាមនកេន បាបន្តិ។|
  block |ទិដ្ឋា មយា សម្ម បុណ្ណមុខ សច្ចតបាបី នាម សមណី សុសានមជ្ឈេ វសន្តី ចតុត្ថភត្តំ បរិណាមយមានា សុរាធុត្តកេន បាបមកាសិ។|
  block |ទិដ្ឋា មយា សម្ម បុណ្ណមុខ កាកវតី នាម ទេវី សមុទ្ទមជ្ឈេ វសន្តី ភរិយា វេនតេយ្យស្ស នដកុវេរេន បាបមកាសិ។|
  block |ទិដ្ឋា មយា សម្ម បុណ្ណមុខ កុរុង្គទេវី នាម លោមសុទ្ទរី ឯឡិកកុមារំ កាមយមានា ឆឡង្គកុមារធនន្តេវាសិនា បាបមកាសិ។|
  block |ឯវញ្ហេតំ មយា ញាតំ ព្រហ្មទត្តស្ស មាតរំ ឱហាយ កោសលរាជំ បញ្ចាលចណ្ឌេន បាបមកាសិ។|
  count |២៩១|
    block |ឯតា ច អញ្ញា ច អកំសុ បាបំ តស្មាហមិត្ថីនំ ន វិស្សសេ នប្បសំសេ|
    block |មហី យថា ជគតិ សមានរត្តា វសុន្ធរា ឥតរីតរាបតិដ្ឋា|
    block |សព្ពសហា អផន្ទនា អកុប្បា តថិត្ថិយោ តាយោ ន វិស្សសេ នរោ។|
  count |២៩២|
    block |សីហោ យថា លោហិតមំសភោជនោ វាឡមិគោ បញ្ចាវុធោ សុរុទ្ធោ|
    block |បសយ្ហខាទី បរហិំសនេ រតោ តថិត្ថិយោ តាយោ ន វិស្សសេ នរោ។|
  block |ន ខលុ សម្ម បុណ្ណមុខ វេសិយោ នារិយោ គមនិយោ ន ហេតា ពន្ធកិយោ នាម វធិកាយោ នាម ឯតាយោ យទិទំ វេសិយោ នារិយោ គមនិយោតិ។|
  block |ចោរោ វិយ វេណិកតា មទិរាវ ទិទ្ធា វាណិជោ វិយ វាចាសន្ថុតិយោ ឥស្សសិង្ឃមិវ វិបរិវត្តាយោ ឧរគាមិវ ទុជិវ្ហាយោ សោព្ភមិវ បដិច្ឆន្នា បាតាលមិវ ទុប្បូរា រក្ខសី វិយ ទុត្តោសា យមោវេកន្តហារិយោ សិខីរិវ សព្ពភក្ខា នទីរិវ សព្ពវាហី អនិលោ វិយ យេនកាមំចរា នេរុ វិយ អវិសេសករា វិសរុក្ខោ វិយ និច្ចផលិតាយោតិ។ ភវតិ ច បនុត្តរេត្ថ វាក្យំ|
  count |២៩៣|
    block |យថា ចោរោ យថា ទិទ្ធោ វាណិជោវ វិកត្ថនី|
    block |ឥស្សសិង្ឃមិវ បរិវត្តា ទុជិវ្ហា ឧរគោ វិយ។|
  count |២៩៤|
    block |សោព្ភមិវ បដិច្ឆន្នា បាតាលមិវ ទុប្បុរា|
    block |រក្ខសី វិយ ទុត្តោសា យមោវេកន្តហារិយោ។|
  count |២៩៥|
    block ||
    block |វិសរុក្ខោ វិយ និច្ចផលា នាសយន្តិ ឃរេ ភោគំ|
    block |រតនន្តករិត្ថិយោតិ។|
  block |យថា សិខី នទី វាតោ នេរុនាវ សមាគតា។|
  block |ចត្តារិមានិ សម្ម បុណ្ណមុខ យានិ វត្ថូនិ កិច្ចេ ជាតេ អនត្ថចរានិ ភវន្តិ តានិ បរកុលេ ន វាសេតព្ពានិ គោណំ ធេនុំ យានំ ភរិយា។ ចត្តារិ ឯតានិ បណ្ឌិតោ ធនានិ ឃរា ន វិប្បវាសយេ។|
  count |២៩៦|
    block |គោណំ ធេនុញ្ច យានញ្ច ភរិយំ ញាតិកុលេ ន វាសយេ|
    block |ភញ្ជន្តិ រថំ អយានកា អតិវាហេន ហនន្តិ បុង្គវំ|
    block |ទោហេន ហនន្តិ វច្ឆកំ ភរិយា ញាតិកុលេ បទុស្សតីតិ។|
  block |ឆ ឥមានិ សម្ម បុណ្ណមុខ យានិ វត្ថូនិ កិច្ចេ ជាតេ អនត្ថចរានិ ភវន្តិ|
  count |២៩៧|
    block |អគុណំ ធនុ ញាតិកុលេ ច ភរិយា បារំ នាវា អក្ខភគ្គញ្ច យានំ|
    block |ទូរេ មិត្តោ បាបសហាយកោ ច កិច្ចេ ជាតេ អនត្ថចរានិ ភវន្តិ។|
  block |អដ្ឋហិ ខលុ សម្ម បុណ្ណមុខ ឋានេហិ ឥត្ថី សាមិកំ អវជានាតិ។ ទលិទ្ទតា អាតុរតា ជិណ្ណតា សុរាសោណ្ឌតា មុទ្ធតា បមត្តតា សព្ពកិច្ចេសុ អនុវត្តនតា សព្ពធនអនុប្បទានេន ឥមេហិ ខលុ សម្ម បុណ្ណមុខ អដ្ឋហិ ឋានេហិ ឥត្ថី សាមិកំ អវជានាតិ។ ភវតិ ច បនុត្តរេត្ថ វាក្យំ|
  count |២៩៨|
    block |ទលិទ្ទំ អាតុរញ្ចាបិ ជិណ្ណកំ សុរសោណ្ឌកំ|
    block |បមត្តំ មុទ្ធបត្តញ្ច សព្ពកិច្ចេសុ ហាបនំ|
    block |សព្ពកាមប្បទានេន អវជានាតិ សាមិកន្តិ។|
  block |នវហិ ខលុ សម្ម បុណ្ណមុខ ឋានេហិ ឥត្ថី បទោសមាហរតិ។ អារាមគមនសីលា ច ហោតិ ឧយ្យានគមនសីលា ច ហោតិ នទីតិត្ថគមនសីលា ច ហោតិ ញាតិកុលគមនសីលា ច ហោតិ បរកុលគមនសីលា ច ហោតិ អាទាសទុស្សមណ្ឌនានុយោគមនុយុត្តសីលា ច ហោតិ មជ្ជបាយិនី ច ហោតិ និល្លោកនសីលា ច ហោតិ សទ្វារឋាយិនី ច ហោតិ ឥមេហិ ខលុ សម្ម បុណ្ណមុខ នវហិ ឋានេហិ ឥត្ថី បទោសមាហរតីតិ។ ភវតិ ច បនុត្តរេត្ថ វាក្យំ|
  count |២៩៩|
    block |អារាមសីលា ច ឧយ្យានំ នទី ញាតិ បរកុលំ|
    block |អាទាសទុស្សមណ្ឌនមនុយុត្តា យា ចិត្ថី មជ្ជបាយិនី។|
  count |៣០០|
    block |យា ច និល្លោកនសីលា យា ច សទ្វារឋាយិនី|
    block |នវហេតេហិ ឋានេហិ បទោសមាហរន្តិ ឥត្ថិយោតិ។|
  block |ចត្តាលីសាយ ខលុ សម្ម បុណ្ណមុខ ឋានេហិ ឥត្ថី បុរិសំ អច្ចាចរតិ។ វិជម្ភតិ វិនមតិ វិលសតិ វិលជ្ជតិ នខេន នខំ ឃដ្ដេតិ បាទេន បាទំ អក្កមតិ កដ្ឋេន បថវិំ វិលិខតិ ទារកំ ឧល្លង្ឃតិ ឧល្លង្ឃាបេតិ កីឡតិ កីឡាបេតិ ចុម្ពតិ ចុម្ពាបេតិ ភុញ្ជតិ ភុញ្ជាបេតិ ទទាតិ យាចតិ កតមនុករោតិ ឧច្ចំ ភាសតិ នីចំ ភាសតិ អវិច្ចំ ភាសតិ វិវិច្ចំ ភាសតិ នច្ចេន គីតេន វាទិតេន រោទនេន វិលសិតេន វិភូសិតេន ជគ្ឃតិ បេក្ខតិ កដិំ ចាលេតិ គុយ្ហភណ្ឌកំ សញ្ចាលេតិ ឩរុំ វិវរតិ ឩរុំ បិទហតិ ថនំ ទស្សេតិ កច្ឆំ ទស្សេតិ នាភិំ ទស្សេតិ អក្ខិំ និខនតិ ភមុកំ ឧក្ខិបតិ ឱដ្ឋំ ឧបលិខតិ ជិវ្ហំ និល្លាលេតិ ទុស្សំ មុញ្ចតិ ទុស្សំ បដិពន្ធតិ សិរសំ មុញ្ចតិ សិរសំ ពន្ធតិ ឥមេហិ ខលុ សម្ម បុណ្ណមុខ ចត្តាលីសាយ ឋានេហិ ឥត្ថី បុរិសំ អច្ចាចរតិ។|
  block |បញ្ចវីសាយ ខលុ សម្ម បុណ្ណមុខ ឋានេហិ ឥត្ថី បទុដ្ឋា វេទិតព្ពា ភវតិ។ សាមិកស្ស បវាសំ វណ្ណេតិ បវុដ្ឋំ ន សរតិ អាគតំ នាភិនន្ទតិ អវណ្ណំ តស្ស ភណតិ វណ្ណំ តស្ស ន ភណតិ អនត្ថំ តស្ស ចរតិ អត្ថំ តស្ស ន ចរតិ អកិច្ចំ តស្ស ករោតិ កិច្ចំ តស្ស ន ករោតិ បរិទហិត្វា សយតិ បរម្មុខី និបជ្ជតិ បរិវត្តកជាតា ខោ បន ហោតិ កុង្កុមិយជាតា ទីឃំ អស្សសតិ ទុក្ខំ វេទយតិ ឧច្ចារបស្សាវំ អភិណ្ហំ គច្ឆតិ វិលោមមាចរតិ បរបុរិសសទ្ទំ សុត្វា កណ្ណសោតំ វិវរមោទហតិ និហតភោគា ខោ បន ហោតិ បដិវិស្សកេហិ សន្ថវំ ករោតិ និក្ខន្តបាទា ខោ បន ហោតិ វិសិខានុចារិនី អតិចារិនី ខោ បន ហោតិ និច្ចំ សាមិកេ អគារវា បទុដ្ឋមនសង្កប្បា អភិណ្ហំ ទ្វារេ តិដ្ឋតិ កច្ឆានិ អង្គានិ ថនានិ ទស្សេតិ ទិសោទិសំ គន្ត្វា បេក្ខតិ ឥមេហិ ខលុ សម្ម បុណ្ណមុខ បញ្ចវីសាយ ឋានេហិ ឥត្ថី បទុដ្ឋា វេទិតព្ពា ភវតិ។ ភវតិ ច បនុត្តរេត្ថ វាក្យំ|
  count |៣០១|
    block |បវាសំ តស្ស វណ្ណេតិ គតំ តស្ស ន សោចតិ|
    block |ទិស្វាន បតិមាគតំ នាភិនន្ទតិ|
    block |ភត្តារវណ្ណំ ន កទាចិ ភាសតិ ឯតេ បទុដ្ឋាយ ភវន្តិ លក្ខណា។|
  count |៣០២|
    block |អនត្ថំ តស្ស ចរតិ អសញ្ញតា អត្ថញ្ច ហាបេតិ អកិច្ចការិនី|
    block |បរិទហិត្វា សយតិ បរម្មុខី ឯតេ បទុដ្ឋាយ ភវន្តិ លក្ខណា។|
  count |៣០៣|
    block |បរិវត្តជាតា ច ភវតិ កុង្កុមី ទីឃញ្ច អស្សសតិ ទុក្ខវេទិនី|
    block |ឧច្ចារបស្សាវមភិណ្ហំ គច្ឆតិ ឯតេ បទុដ្ឋាយ ភវន្តិ លក្ខណា។|
  count |៣០៤|
    block |វិលោមមាចរតិ អកិច្ចការិនី សទ្ទំ និសាមេតិ បរស្ស ភាសតោ|
    block |និហតភោគា ច ករោតិ សន្ថវំ ឯតេ បទុដ្ឋាយ ភវន្តិ លក្ខណា។|
  count |៣០៥|
    block |កិច្ឆេន លទ្ធំ កសិរាភតំ ធនំ វិត្តំ វិនាសេតិ ទុក្ខេន សម្ភតំ|
    block |បដិវិស្សកេហិ ច ករោតិ សន្ថវំ ឯតេ បទុដ្ឋាយ ភវន្តិ លក្ខណា។|
  count |៣០៦|
    block |និក្ខន្តបាទា វិសិខានុចារិនី និច្ចញ្ច សាមិម្ហិ បទុដ្ឋមានសា|
    block |អតិចារិនី ហោតិ អបេតគារវា ឯតេ បទុដ្ឋាយ ភវន្តិ លក្ខណា។|
  count |៣០៧|
    block |អភិក្ខណំ តិដ្ឋតិ ទ្វារមូលេ ថនានិ កច្ឆានិ ច ទស្សយន្តី|
    block |ទិសោទិសំ បេក្ខតិ ភន្តចិត្តា ឯតេ បទុដ្ឋាយ ភវន្តិ លក្ខណា។|
  count |៣០៨|
    block |សព្ពា នទី វង្កគតី សព្ពេ កដ្ឋមយា វនា|
    block |សព្ពិត្ថិយោ ករេ បាបំ លភមានេ និវាតកេ។|
  count |៣០៩|
    block |សចេ លភេថ ខណំ វា រហោ វា និវាតកំ វាបិ លភេថ តាទិសំ|
    block |សព្ពាវ ឥត្ថី កយិរុំ នុ បាបំ អញ្ញំ អលត្ថ បីឋសប្បិនាបិ សទ្ធិំ។|
  count |៣១០|
    block |នរានមារាមករាសុ នារិសុ អនេកចិត្តាសុ អនិគ្គហាសុ ច|
    block |សព្ពត្ថ នាបីតិករាបិ ចេ សិយា ន វិស្សសេ តិត្ថសមា ហិ នារិយោតិ។|
  count |៣១១|
    block |យំ វេ ទិស្វា កណ្ឌរីកិន្នរានំ សព្ពិត្ថិយោ ន រមន្តិ អគារេ|
    block |តំ តាទិសំ មច្ចំ ចជិត្វា ភរិយា អញ្ញំ ទិស្វា បុរិសំ បីឋសប្បិំ។|
  count |៣១២|
    block |ពកស្ស ច ពាវរិកស្ស រញ្ញោ អច្ចន្តកាមានុគតស្ស ភរិយា|
    block |អវាចរី បដ្ឋវសានុគស្ស កំ វាបិ ឥត្ថី នាតិចរេ តទញ្ញំ។|
  count |៣១៣|
    block |បិង្គិយានី សព្ពលោកិស្សរស្ស រញ្ញោ បិយា ព្រហ្មទត្តស្ស ភរិយា|
    block |អវាចរី បដ្ឋវសានុគស្ស តំ វាបិ សា នាជ្ឈគា កាមកាមិនី។|
  count |៣១៤|
    block |លុទ្ធានំ លហុចិត្តានំ អកតញ្ញូន ទុព្ភិនំ|
    block |នាទេវសត្តោ បុរិសោ ថីនំ សទ្ធាតុមរហតិ។|
  count |៣១៥|
    block |ន តា បជានន្តិ កតំ ន កិច្ចំ ន មាតរំ បិតរំ ភាតរំ វា|
    block |អនរិយា សមតិក្កន្តធម្មា សស្សេវ ចិត្តស្ស វសំ វជន្តិ។|
  count |៣១៦|
    block |ចិរានុវុដ្ឋម្បិ បិយំ មនាបំ អនុកម្បកំ បាណសមម្បិ ភត្តុំ|
    block |អាវាសុ កិច្ចេសុ ច នំ ជហន្តិ តស្មាហមិត្ថីនំ ន វិស្សសាមិ។|
  count |៣១៧|
    block |ថីនញ្ហិ ចិត្តំ យថា វានរស្ស កន្នប្បកន្នំ យថា រុក្ខឆាយា|
    block |ចលាចលំ ហទយមិត្ថិយានំ ចក្កស្ស នេមិ វិយ បរិវត្តតិ។|
  count |៣១៨|
    block |យទា តា បស្សន្តិ សមេក្ខមានា អាទេយ្យរូបំ បុរិសស្ស វិត្តំ|
    block |សណ្ហាហិ វាចាហិ នយន្តិ មេនំ កម្ពោជកា ជលជេនេវ អស្សំ។|
  count |៣១៩|
    block |យទា ន បស្សន្តិ សមេក្ខមានា អាទេយ្យរូបំ បុរិសស្ស វិត្តំ|
    block |សមន្តតោ នំ បរិវជ្ជយន្តិ តិណ្ណោ នទីបារគតោវ កុល្លំ។|
  count |៣២០|
    block |សិលេសូបមាំ សិខិរិវ សព្ពភក្ខា តិក្ខមាយា នទីរិវ សីឃសោតា|
    block |សេវន្តិ ហេតា បិយមប្បិយញ្ច នាវា យថា ឱរកូលំ បរញ្ច។|
  count |៣២១|
    block |ន តា ឯកស្ស ន ទ្វិន្នំ អាបណោវ បសារិតោ|
    block |យោ តា មយ្ហន្តិ មញ្ញេយ្យ វាតំ ជាលេន ពាធយេ។|
  count |៣២២|
    block |យថា នទី ច បន្ថោ ច បានាគារំ សភា បបា|
    block |ឯវំ លោកិត្ថិយោ នាម វេលា តាសំ ន វិជ្ជតិ។|
  count |៣២៣|
    block |ឃតាសនសមា ឯតា កណ្ហសប្បសិរូបមា|
    block |គាវោ ពហិតិណស្សេវ ឱមសន្តិ វរំ វរំ។|
  count |៣២៤|
    block |ឃតាសនំ កុញ្ជរំ កណ្ហសប្បំ មុទ្ធាភិសិត្តំ បមទា ច សព្ពា|
    block |ឯតេ នរោ និច្ចយតោ ភជេថ តេសំ ហវេ ទុព្ពិទុ សព្ពភាវោ។|
  count |៣២៥|
    block |នច្ចន្តវណ្ណា ន ពហូនំ កន្តា ន ទក្ខិណា បមទា សេវិតព្ពា|
    block |ន បរស្ស ភរិយា ន ធនស្ស ហេតុ ឯតិត្ថិយោ បញ្ច ន សេវិតព្ពា។|
  block |អថ ខលុ ភោ អានន្ទោ គិជ្ឈរាជា កុណាលស្ស សកុណស្ស អាទិមជ្ឈកថាបរិយោសានំ វិទិត្វា តាយំ វេលាយំ ឥមា គាថាយោ អភាសិ|
  count |៣២៦|
    block |បុណ្ណម្បិ ចេមំ បថវិំ ធនេន ទជ្ជិត្ថិយា បុរិសោ សម្មតាយ|
    block |លទ្ធា ខណំ អតិមញ្ញេយ្យ តម្បិ តាសំ វសំ អសតីនំ ន គច្ឆេ។|
  count |៣២៧|
    block |ឧដ្ឋាហកំ ចេបិ អលីនវុត្តិំ កោមារភត្តារំ បិយំ មនាបំ|
    block |អាវាសុ កិច្ចេសុ ច នំ ជហន្តិ តស្មាហមិត្ថីនំ ន វិស្សសាមិ។|
  count |៣២៨|
    block |ន វិស្សសេ ឥច្ឆតិ មន្តិ បោសោ ន វិស្សសេ រោទតិ មេ សកាសេ|
    block |សេវន្តិ ហេតា បិយមប្បិយញ្ច នាវា យថា ឱរកូលំ បរញ្ច។|
  count |៣២៩|
    block |ន វិស្សសេ សាខបុរាណសន្ថតំ ន វិស្សសេ មិត្តបុរាណចោរំ|
    block |ន វិស្សសេ រាជានំ សខា មមន្តិ ន វិស្សសេ ឥត្ថិ ទសន្ន មាតរំ។|
  count |៣៣០|
    block |ន វិស្សសេ រាមករាសុ នារិសុ អច្ចន្តសីលាសុ អសញ្ញតាសុ|
    block |អច្ចន្តបេមានុគតស្ស ភរិយា ន វិស្សសេ តិត្ថសមា ហិ នារិយោ។|
  count |៣៣១|
    block |ហនេយ្យុំ ឆិន្ទេយ្យុំ ឆេទាបេយ្យុម្បិ កណ្ឋេបិ ឆេត្វា រុធិរំ បិវេយ្យុំ|
    block |មា ទីនកាមាសុ អសញ្ញតាសុ ភាវំ ករេ គង្គតិត្ថូបមាសុ។|
  count |៣៣២|
    block |មុសា តាសំ យថា សច្ចំ សច្ចំ តាសំ យថា មុសា|
    block |គាវោ ពហិតិណស្សេវ ឱមសន្តិ វរំ វរំ។|
  count |៣៣៣|
    block |គតេនេតា បលោភេន្តិ បេក្ខិតេន ម្ហិតេន ច|
    block |អថោបិ ទុន្និវត្ថេន មញ្ជុនា ភណិតេន ច។|
  count |៣៣៤|
    block |ចោរិយោ កថិនា ហេតា វាឡា ច លបសក្ខរា|
    block |ន តា កិញ្ចិ ន ជានន្តិ យំ មនុស្សេសុ វញ្ចនំ។|
  count |៣៣៥|
    block |អសា លោកិត្ថិយោ នាម វេលា តាសំ ន វិជ្ជតិ|
    block |សារត្តា ច បគព្ភា ច សិខី សព្ពឃសោ យថា។|
  count |៣៣៦|
    block |នត្ថិត្ថីនំ បិយោ នាម អប្បិយោបិ ន វិជ្ជតិ|
    block |សេវន្តិ ហេតា បិយមប្បិយញ្ច នាវា យថា ឱរកូលំ បរញ្ច។|
  count |៣៣៧|
    block |នត្ថិត្ថីនំ បិយោ នាម អប្បិយោបិ ន វិជ្ជតិ|
    block |ធនត្តា បដិវល្លន្តិ លតាវ ទុមនិស្សិតា។|
  count |៣៣៨|
    block |ហត្ថិពន្ធំ អស្សពន្ធំ គោបុរិសញ្ច មណ្ឌលំ|
    block |ឆវឌាហកំ បុប្ផឆឌ្ឌកំ សធនមនុបតន្តិ នារិយោ។|
  count |៣៣៩|
    block |កុលបុត្តម្បិ ជហន្តិ អកិញ្ចនំ ឆវកសមសទិសម្បិ|
    block |អនុគច្ឆន្តិ អនុបតន្តិ ធនហេតុ ហិ នារិយោតិ។|
  block |អថ ខលុ ភោ នារទោ ទេវព្រាហ្មណោ អានន្ទស្ស គិជ្ឈរាជស្ស អាទិមជ្ឈកថាបរិយោសានំ វិទិត្វា តាយំ វេលាយំ ឥមា គាថាយោ អភាសិ|
  count |៣៤០|
    block |ចត្តារោមេ ន បូរេន្តិ តេ មេ សុណាថ ភាសតោ|
    block |សមុទ្ទោ ព្រាហ្មណោ រាជា ឥត្ថី ចាបិ ទិជម្បតិ។|
  count |៣៤១|
    block |សរិតា សាគរំ យន្តិ យា កាចិ បថវិស្សិតា|
    block |តា សមុទ្ទំ ន បូរេន្តិ ឩនត្តា ហិ ន បូរតិ។|
  count |៣៤២|
    block |ព្រាហ្មណោ ច អធីយាន វេទមក្ខានបញ្ចមំ|
    block |ភិយ្យោបិ សុតមិច្ឆេយ្យ ឩនត្តា ហិ ន បូរតិ។|
  count |៣៤៣|
    block |រាជា ច បថវិំ សព្ពំ សសមុទ្ទំ សបព្ពតំ|
    block |អជ្ឈាវសំ វិជិនិត្វា អនន្តរតនោចិតំ|
    block |បារំ សមុទ្ទំ បត្ថេតិ ឩនត្តា ហិ ន បូរតិ។|
  count |៣៤៤|
    block |ឯកមេកាយ ឥត្ថិយា អដ្ឋដ្ឋ បតិនោ សិយា|
    block |សូរា ច ពលវន្តោ ច សព្ពកាមរសាហរា|
    block |ករេយ្យ នវមេ ឆន្ទំ ឩនត្តា ហិ ន បូរតិ។|
  count |៣៤៥|
    block |សព្ពិត្ថិយោ សិខិរិវ សព្ពភក្ខា សព្ពិត្ថិយោ នទីរិវ សព្ពវាហី|
    block |សព្ពិត្ថិយោ កណ្ដកានំវ សាខា សព្ពិត្ថិយោ ធនហេតុ វជន្តិ។|
  count |៣៤៦|
    block |វាតញ្ច ជាលេន នរោ បរាមសេ ឱសិញ្ចយេ សាគរមេកបាណិនា|
    block |សកេន ហត្ថេន ករេយ្យ ឃោសំ យោ សព្ពភាវំ បមទាសុ ឱសជេ។|
  count |៣៤៧|
    block |ចោរីនំ ពហុពុទ្ធីនំ យាសុ សច្ចំ សុទុល្លភំ|
    block |ថីនំ ភាវោ ទុរាជានោ មច្ឆស្សេវោទកេ គតំ។|
  count |៣៤៨|
    block |អនលា មុទុសម្ភាសា ទុប្បូរា តា នទីសមា|
    block |សីទន្តិ នំ វិទិត្វាន អារកា បរិវជ្ជយេ។|
  count |៣៤៩|
    block |អាវដ្ដនី មហាមាយា ព្រហ្មចរិយវិកោបនា|
    block |សីទន្តិ នំ វិទិត្វាន អារកា បរិវជ្ជយេ។|
  count |៣៥០|
    block |យំ ឯតា ឧបសេវន្តិ ឆន្ទសា វា ធនេន វា|
    block |ជាតវេទោវ សណ្ឋានំ ខិប្បំ អនុទហន្តិ នន្តិ។|
  block |អថ ខលុ ភោ កុណាលោ សកុណោ នារទស្ស ទេវព្រាហ្មណស្ស អាទិមជ្ឈកថាបរិយោសានំ វិទិត្វា តាយំ វេលាយំ ឥមា គាថាយោ អភាសិ|
  count |៣៥១|
    block |សល្លបេ និសិតខគ្គបាណិនា បណ្ឌិតោ អបិ បិសាចទោសិនា|
    block |ឧគ្គតេជមុរគម្បិ អាសិទេ ឯកោ ឯកាយ បមទាយ នាលបេ។|
  count |៣៥២|
    block |លោកចិត្តមថនា ហិ នារិយោ នច្ចគីតភណិតម្ហិតាវុធា|
    block |ពាធយន្តិ អនុបដ្ឋិតស្សតិំ ទីបេ រក្ខសិគណោវ វាណិជេ។|
  count |៣៥៣|
    block |នត្ថិ តាសំ វិនយោ ន សំវរោ មជ្ជមំសនិរតា អសញ្ញតា|
    block |តា គិលន្តិ បុរិសស្ស បាភតំ សាគរេវ មករំ តិមិង្គលោ។|
  count |៣៥៤|
    block |បញ្ចកាមគុណសាតគោចរា ឧទ្ធតា អនិយតា អសញ្ញតា|
    block |ឱសរន្តិ បមទា បមាទិនំ លោណតោយវតិយំវ អាបកា។|
  count |៣៥៥|
    block |យំ នរំ ឧបលបេន្តិ នារិយោ ឆន្ទសា វ រតិយា ធនេន វា|
    block |ជាតវេទសទិសម្បិ តាទិសំ រាគទោសវធិយោ ទហន្តិ នំ។|
  count |៣៥៦|
    block |អឌ្ឍំ ញត្វា បុរិសំ មហទ្ធនំ ឱសរន្តិ សធនា សហត្តនា|
    block |រត្តចិត្តមតិវេឋយន្តិ នំ សាល មាលុវលតាវ កាននេ។|
  count |៣៥៧|
    block |តា ឧបេន្តិ វិវិធេន ឆន្ទសា ចិត្រពិម្ពមុខិយោ អលង្កតា|
    block |ឧហសន្តិ បហសន្តិ នារិយោ សម្ពរោវ សតមាយកោវិទា។|
  count |៣៥៨|
    block |ជាតរូបមណិមុត្តភូសិតា សក្កតា បតិកុលេសុ នារិយោ|
    block |រក្ខិតា អតិចរន្តិ សាមិកំ ទានវំវ ហទយន្តរស្សិតា។|
  count |៣៥៩|
    block |តេជវាបិ ហិ នរោ វិចក្ខណោ សក្កតោ ពហុជនស្ស បូជិតោ|
    block |នារិនំ វសគតោ ន ភាសតិ រាហុនា ឧបហតោវ ចន្ទិមា។|
  count |៣៦០|
    block |យំ ករេយ្យ កុបិតោ ទិសោ ទិសំ ទុដ្ឋចិត្តោ វសមាគតំ អរិំ|
    block |តេន ភិយ្យោ ព្យសនំ និគច្ឆតិ នារិនំ វសគតោ អបេក្ខវា។|
  count |៣៦១|
    block |កេសលូននខឆិន្នតជ្ជិតា បាទបាណិកសទណ្ឌតាឡិតា|
    block |ហីនមេវុបគតា ហិ នារិយោ តា រមន្តិ កុណបេវ មក្ខិកា។|
  count |៣៦២|
    block |តា កុលេសុ វិសិខន្តរេសុ វា រាជធានិនិគមេសុ វា បុន|
    block |ឱឌ្ឌិតំ នមុចិបាសវាករំ ចក្ខុមា បរិវជ្ជេ សុខត្ថិកោ។|
  count |៣៦៣|
    block |ឱស្សជិត្វ កុសលំ តបោគុណំ យោ អនរិយចរិតានិ មាចរិ|
    block |ទេវតាហិ និរយំ និមិស្សតិ ឆេទគាមិមណិយំវ វាណិជោ។|
  count |៣៦៤|
    block |សោ ឥធ គរហិតោ បរត្ថ ច ទុម្មតី ឧបហតោ សកម្មុនា|
  block |គច្ឆតី អនិយតោ គឡាគឡំ ទុដ្ឋគទ្រភរថោវ ឧប្បថេ។|
  count |៣៦៥|
    block |សោ ឧបេតិ និរយំ បតាបនំ សត្តិសិម្ពលិវនញ្ច អាយសំ|
    block |អាវសិត្វា តិរច្ឆានយោនិយំ បេតរាជវិសយំ ន មុញ្ចតិ។|
  count |៣៦៦|
    block |ទិព្យខិឌ្ឌរតិយោំ ច នន្ទនេ ចក្កវត្តិចរិតញ្ច មានុសេ|
    block |នាសយន្តិ បមទា បមាទិនំ ទុគ្គតិញ្ច បដិបាទយន្តិ នំ។|
  count |៣៦៧|
    block |ទិព្យខិឌ្ឌរតិយោ ន ទុល្លភា ចក្កវត្តិចរិតញ្ច មានុសេ|
    block |សោណ្ណព្យម្ហនិលយា ច អច្ឆរា យេ ចរន្តិ បមទាហនត្ថិកា។|
  count |៣៦៨|
    block |កាមធាតុសមតិក្កមា គតិ រូបធាតុយា ភាវោ ន ទុល្លភោ|
    block |វីតរាគវិសយូបបត្តិយា យេ ចរន្តិ បមទាហនត្ថិកា។|
  count |៣៦៩|
    block |សព្ពទុក្ខសមតិក្កមំ សិវំ អច្ចន្តមចលិតំ អសង្ខតំ|
    block |និព្ពុតេហិ សុចិហី ន ទុល្លភំ យេ ចរន្តិ បមទាហនត្ថិកាតិ។|
  count |៣៧០|
    block |កុណាលោហំ តទា អាសិំ ឧទាយី ផុស្សកោកិលោ|
    block |អានន្ទោ គិជ្ឈរាជាសិ សារិបុត្តោ ច នារទោ|
    block |បរិសា ពុទ្ធបរិសា ឯវំ ធារេថ ជាតកន្តិ។|
  stand |កុណាលជាតកំ ចតុត្ថំ។|
  count |  |
  block |៥៣៧។ មហាសុតសោមជាតកំ ៥|
  count |៣៧១|
    block |កស្មា តុវំ រសក ឯទិសានិ ករោសិ កម្មានិ សុទារុណានិ|
    block |ហនាសិ ឥត្ថី បុរិសេ ច មូឡ្ហោ មំសស្ស ហេតុ អទុ ធនស្ស ការណា។|
  count |៣៧២|
    block |នំ អត្តហេតូ ន ធនស្ស ការណា ន បុត្តទារស្ស សហាយញាតិនំ|
    block |ភត្តា ច មេ ភគវា ភូមិបាលោ សោ ខាទតិ មំសំ ភទន្តេទិសំ។|
  count |៣៧៣|
    block |សចេ តុវំ ភត្តុរត្ថេ បយុត្តោ ករោសិ កម្មានិ សុទារុណានិ|
    block |បាតោវ អន្តេបុរំ បាបុណិត្វា លបេយ្យាសិ មេ រាជិនោ សម្មុខេ តំ។|
  count |៣៧៤|
    block |តថា ករិស្សាមិ អហំ ភទន្តេ យថា តុវំ ភាសសិ កាឡហត្ថិ|
    block |បាតោវ អន្តេបុរំ បាបុណិត្វា វក្ខាមិ តេ រាជិនោ សម្មុខេ តំ។|
  count |៣៧៥|
    block |តតោ រត្យា វិវសានេ សូរិយុគ្គមនំ បតិ|
    block |កាឡោ រសកមាទាយ រាជានំ ឧបសង្កមិ|
    block |ឧបសង្កម្ម រាជានំ ឥទំ វចនមព្រវិ។|
  count |៣៧៦|
    block |សច្ចំ កិរ មហារាជ រសកោ បេសិតោ តយា|
    block |ហនតិ ឥត្ថិបុរិសេ តុវំ មំសានិ ខាទសិ។|
  count |៣៧៧|
    block |ឯវមេវ តថា កាឡ រសកោ បេសិតោ មយា|
    block |មម អត្ថំ ករោន្តស្ស កិមេតំ បរិភាសសិ។|
  count |៣៧៨|
    block |អានន្ទោ សព្ពមច្ឆានំ ខាទិត្វា រសគិទ្ធិមា|
    block |បរិក្ខីណាយ បរិសាយ អត្តានំ ខាទិយា មតោ។|
  count |៣៧៩|
    block |ឯវំ បមត្តោ រសគារវេ រត្តោ ពាលោ យទី អាយតិ នាវពុជ្ឈតិ|
    block |វិធម្ម បុត្តេ ចជិ ញាតកេ ច បរិវត្តិយ អត្តានញ្ញេវ ខាទតិ។|
  count |៣៨០|
    block |ឥទំ តេ សុត្វាន វិគេតុ ឆន្ទោ មា ភក្ខយី រាជ មនុស្សមំសំ|
    block |មា ត្វំ ឥមំ កេវលំ វារិជោវ ទ្វិបទាធិប សុញ្ញមកាសិ រដ្ឋំ។|
  count |៣៨១|
    block |សុជាតោ នាម នាមេន ឱរសោ តស្ស អត្រជោ|
    block |ជម្ពុបេសិមលទ្ធាន មតោ សោ តស្ស សង្ខយេ។|
  count |៣៨២|
    block |ឯវមេវ អហំ កាឡ ភុត្វា ភក្ខំ រសុត្តមំ|
    block |អលទ្ធា មានុសំ មំសំ មញ្ញេ ហិស្សាមិ ជីវិតំ។|
  count |៣៨៣|
    block |មាណវ អភិរូបោសិ កុលេ ជាតោសិ សោត្ថិយេ|
    block |ន ត្វំ អរហសិ តាត អភក្ខំ ភក្ខយេតវេ។|
  count |៣៨៤|
    block |រសានំ អញ្ញតរំ ឯតំ កស្មា មំ ត្វំ និវារយេ|
    block |សោហំ តត្ថ គមិស្សាមិ យត្ថ លច្ឆាមិ ឯទិសំ។|
  count |៣៨៥|
    block |សោវាហំ និប្បតិស្សាមិ ន តេ វច្ឆាមិ សន្តិកេ|
    block |យស្ស មេ ទស្សនេន ត្វំ នាភិនន្ទសិ ព្រាហ្មណ។|
  count |៣៨៦|
    block |អទ្ធា អញ្ញេបិ ទាយាទេ បុត្តេ លច្ឆាម មាណវ|
    block |ត្វញ្ច ជម្ម វិនស្សស្សុ យត្ថ បត្តំ ន តំ សុណេ។|
  count |៣៨៧|
    block |ឯវមេវ តុវំ រាជ ទ្វិបទិន្ទ សុណោហិ មេ|
    block |បព្ពាជេស្សន្តិ តំ រដ្ឋា សោណ្ឌំ មាណវកំ យថា។|
  count |៣៨៨|
    block |សុជាតោ នាម នាមេន ភាវិតត្តាន សាវកោ|
    block |អច្ឆរំ កាមយន្តោវ ន សោ ភុញ្ជិ ន សោ បិវិ។|
  count |៣៨៩|
    block |កុសគ្គេនុទកមាទាយ សមុទ្ទេ ឧទកំ មិនេ|
    block |ឯវំ មានុសកា កាមា ទិព្ពកាមាន សន្តិកេ។|
  count |៣៩០|
    block |ឯវមេវ អហំ កាឡ ភុត្វា ភក្ខំ រសុត្តមំ|
    block |អលទ្ធា មានុសំ មំសំ មញ្ញេ ហិស្សាមិ ជីវិតំ។|
  count |៣៩១|
    block |យថាបិ តេ ធតរដ្ឋា ហំសា វេហាយសង្គមា|
    block |អភុត្តបរិភោគេន សព្ពេ អព្ភត្ថតំ គតា។|
  count |៣៩២|
    block |ឯវមេវ តុវំ រាជ ទ្វិបទិន្ទ សុណោហិ មេ|
    block |អភក្ខំ រាជ ភក្ខេសិ តស្មា បព្ពាជយន្តិ តំ។|
  count |៣៩៣|
    block |តិដ្ឋាហីតិ មយា វុត្តោ សោ ត្វំ គច្ឆសិ បម្មុខោ|
    block |អដ្ឋិតោ ត្វំ ឋិតោម្ហីតិ លបសិ ព្រហ្មចារិនិ|
    block |ឥទំ តេ សមណាយុត្តំ អសិញ្ច មេ មញ្ញសិ កង្កបត្តំ។|
  count |៣៩៤|
    block |ឋិតោហមស្មី សធម្មេសុ រាជ ន នាមគោត្តំ បរិវត្តយាមិ|
    block |ចោរញ្ច លោកេ អឋិតំ វទន្តិ អាបាយិកំ នេរយិកំ ឥតោ ចុតំ។|
  count |៣៩៥|
    block |សចេ ត្វំ សទ្ទហសិ រាជ សុតំ គណ្ហាហិ ខត្តិយ|
    block |តេន យញ្ញំ យជិត្វាន ឯវំ សគ្គំ គមិស្សសិ។|
  count |៣៩៦|
    block |កិស្មិំ នុ រដ្ឋេ តវ ជាតិភូមិ អថ កេន អត្ថេន ឥធានុបត្តោ|
    block |អក្ខាហិ មេ ព្រាហ្មណ ឯតមត្ថំ កិមិច្ឆសី ទេមិ តយជ្ជ បត្ថិតំ។|
  count |៣៩៧|
    block |គាថា ចតស្សោ ធរណីមហិស្សរ សុគម្ភិរត្ថា វរសាគរូបមា|
    block |តវេវ អត្ថាយ ឥធាគតោស្មិ សុណោហិ គាថា បរមត្ថសំហិតា។|
  count |៣៩៨|
    block |ន វេ រុទន្តិ មតិមន្តោ សបញ្ញា ពហុស្សុតា យេ ពហុដ្ឋានចិន្តិនោ|
    block |ទីបញ្ហិ ឯតំ បរមំ នរានំ យំ បណ្ឌិតា សោកនុទា ភវន្តិ។|
  count |៣៩៩|
    block |អត្តានំ ញាតី ឧទាហុ បុត្តទារំ ធញ្ញំ ធនំ រជតំ ជាតរូបំ|
    block |កិមេវ ត្វំ សុតសោមានុតប្បេ កោរព្យសេដ្ឋ វចនំ សុណោម តេតំ។|
  count |៤០០|
    block |នេវាហមត្តានមនុត្ថុនាមិ ន បុត្តទារំ ន ធនំ ន រដ្ឋំ|
    block |សតញ្ច ធម្មោ ចរិតោ បុរាណោ តំ សង្ករំ ព្រាហ្មណស្សានុតប្បេ។|
  count |៤០១|
    block |កតោ មយា សង្ករោ ព្រាហ្មណេន រដ្ឋេ សកេ ឥស្សរិយេ ឋិតេន|
    block |តំ សង្ករំ ព្រាហ្មណសប្បទាយ សច្ចានុរក្ខី បុនរាវជិស្សំ។|
  count |៤០២|
    block |នេវាហមេតំ អភិសទ្ទហាមិ សុខី នរោ មច្ចុមុខា បមុត្តោ|
    block |អមិត្តហត្ថំ បុនរាវជេយ្យ កោរព្យសេដ្ឋ ន ហិ មំ ឧបេសិ។|
  count |៤០៣|
    block |មុត្តោ តុវំ បោរិសាទស្ស ហត្ថា គន្ត្វា សកំ មន្ទិរំ កាមកាមី|
    block |មធុរំ បិយំ ជីវិតំ លទ្ធ រាជ កុតោ តុវំ ឯហិសិ មេ សកាសំ។|
  count |៤០៤|
    block |មតំ វរេយ្យ បរិសុទ្ធសីលោ ន ជីវិតំ គរហិតោ បាបធម្មោ|
    block |ន ហិ តំ នរំ តាយតិ ទុគ្គតីហិ យស្សាបិ ហេតុ អលិកំ ភណេយ្យ។|
  count |៤០៥|
    block |សចេបិ វាតោ គិរិមាវហេយ្យ ចន្ទោ ច សូរិយោ ច ឆមា បតេយ្យុំ|
    block |សព្ពា ច នជ្ជោ បដិសោតំ វជេយ្យុំ ន ត្វេវហំ រាជ មុសា ភណេយ្យំ។|
  count |៤០៦|
    block |នភំ ផលេយ្យ ឧទធីបិ សុស្សេ សំវដ្ដយេ ភូតធរា វសុន្ធរា|
    block |សិលុច្ចយោ មេរុ សមូលមុប្បតេ ន ត្វេវហំ រាជ មុសា ភណេយ្យំ។|
  count |៤០៧|
    block |អសិញ្ច សត្តិញ្ច បរាមសាមិ សបថម្បិ តេ សម្ម អហំ ករោមិ|
    block |តយា បមុត្តោ អនណោ ភវិត្វា សច្ចានុរក្ខី បុនរាវជិស្សំ។|
  count |៤០៨|
    block |យោ តេ កតោ សង្ករោ ព្រាហ្មណេន រដ្ឋេ សកេ ឥស្សរិយេ ឋិតេន|
    block |តំ សង្ករំ ព្រាហ្មណសប្បទាយ សច្ចានុរក្ខី បុនរាវជស្សុ។|
  count |៤០៩|
    block |យោ មេ កតោ សង្ករោ ព្រាហ្មណេន រដ្ឋេ សកេ ឥស្សរិយេ ឋិតេន|
    block |តំ សង្ករំ ព្រាហ្មណសប្បទាយ សច្ចានុរក្ខី បុនរាវជិស្សំ។|
  count |៤១០|
    block |មុត្តោ ច សោ បោរិសាទស្ស ហត្ថា គន្ត្វាន តំ ព្រាហ្មណំ ឯតទវោច|
    block |សុណោម គាថាយោ សតារហាយោ យា មេ សុតា អស្សុ ហិតាយ ព្រហ្មេ។|
  count |៤១១|
    block |សកិទេវ សុតសោម សព្ភិ ហោតិ សមាគមោ|
    block |សា នំ សង្គតិ បាលេតិ នាសព្ភិ ពហុសង្គមោ។|
  count |៤១២|
    block |សព្ភិរេវ សមាសេថ សព្ភិ កុព្ពេថ សន្ថវំ|
    block |សតំ សទ្ធម្មមញ្ញាយ សេយ្យោ ហោតិ ន បាបិយោ។|
  count |៤១៣|
    block |ជីរន្តិ វេ រាជរថា សុចិត្តា អថោ សរីរម្បិ ជរំ ឧបេតិ|
    block |សតញ្ច ធម្មោ ន ជរំ ឧបេតិ សន្តោ ហវេ សព្ភិ បវេទយន្តិ។|
  count |៤១៤|
    block |នភញ្ចំ ទូរេ បថវី ច ទូរេ បារំ សមុទ្ទស្ស តទាហុ ទូរេ|
    block |តតោ ហវេ ទូរតរំ វទន្តិ សតញ្ច ធម្មោ អសតញ្ច រាជ។|
  count |៤១៥|
    block |សហស្សិយា ឥមា គាថា នហិមា គាថា សតារហា|
    block |ចត្តារិ ត្វំ សហស្សានិ ខិប្បំ គណ្ហាហិ ព្រាហ្មណ។|
  count |៤១៦|
    block |អាសីតិយា នាវុតិយា ច គាថា សតារហា ចាបិ ភវេយ្យ គាថា|
    block |បច្ចត្តមេវ សុតសោម ជានហិ សហស្សិយា នាម កា អត្ថិ គាថា។|
  count |៤១៧|
    block |ឥច្ឆាមិ វោហំ សុតវុទ្ធិមត្តនោ សន្តោតិ មំ សប្បុរិសា ភជេយ្យុំ|
    block |អហំ សវន្តីហិ មហោទធីវ ន ហិ តាត តប្បាមិ សុភាសិតេន។|
  count |៤១៨|
    block |អគ្គិ យថា តិណកដ្ឋំ ទហន្តោ ន តប្បតី សាគរោវ នទីហិ|
    block |ឯវម្បិ តេ បណ្ឌិតា រាជសេដ្ឋ សុត្វា ន តប្បន្តិ សុភាសិតេន។|
  count |៤១៩|
    block |សកស្ស ទាសស្ស យទា សុណោមិ គាថំ អហំ អត្ថវតិំ ជនិន្ទ|
    block |តមេវ សក្កច្ច និសាមយាមិ ន ហិ តាត ធម្មេសុ មមត្ថិ តិត្តិ។|
  count |៤២០|
    block |ឥទំ តេ រដ្ឋំ សធនំ សយោគ្គំ សកាយុរំ សព្ពកាមូបបន្នំ|
    block |កិំ កាមហេតុ បរិភាសសិមំ គច្ឆាមហំ បោរិសាទស្ស ញត្តេ។|
  count |៤២១|
    block |អត្តានុរក្ខាយ ភវន្តិ ហេតេ ហត្ថារោហា រថិកា បត្តិកា ច|
    block |អស្សារុហា យេ ច ធនុគ្គហាសេ សេនំ បយុញ្ជាម ហនាម សត្តុំ។|
  count |៤២២|
    block |សុទុក្ករំ បោរិសាទោ អកាសិ ជីវំ គហេត្វាន អវស្សជី មំ|
    block |តំ តាទិសំ បុព្ពកិច្ចំ សរន្តោ ទុព្ភេ អហំ តស្ស កថំ ជនិន្ទ។|
  count |៤២៣|
    block |វន្ទិត្វា សោ បិតរំ មាតរញ្ច អនុសាសេត្វា នេគមញ្ច ពលញ្ច|
    block |សច្ចវាទី សច្ចានុរក្ខមានោ អគមាសិ សោ យត្ថ បោរិសាទោ។|
  count |៤២៤|
    block |កតោ មយា សង្ករោ ព្រាហ្មណេន រដ្ឋេ សកេ ឥស្សរិយេ ឋិតេន|
    block |តំ សង្ករំ ព្រាហ្មណសប្បទាយ សច្ចានុរក្ខី បុនរាគតោស្មិ|
    block |យជស្សុ យញ្ញំ ខាទ មំ បោរិសាទ។|
  count |៤២៥|
    block |ន ហាយតេ ខាទិតំ មយ្ហំ បច្ឆា ចិតកា អយំ តាវ សធូមិកាវ|
    block |និទ្ធូមកេ បចិតំ សាធុបក្កំ សុណោម គាថាយោ សតារហាយោ។|
  count |៤២៦|
    block |អធម្មិកោ ត្វំ បោរិសាទកាសិ រដ្ឋា ច ភដ្ឋោ ឧទរស្ស ហេតុ|
    block |ធម្មញ្ចិមា អភិវទន្តិ គាថា ធម្មោ ច អធម្មោ ច កុហិំ សមេតិ។|
  count |៤២៧|
    block |អធម្មិកស្ស លុទ្ទស្ស និច្ចំ លោហិតបាណិនោ|
    block |នត្ថិ សច្ចំ កុតោ ធម្មោ កិំ សុតេន ករិស្សសិ។|
  count |៤២៨|
    block |យោ មំសហេតុ មិគវំ ចរេយ្យ យោ វា ហនេ បុរិសមត្តហេតុ|
    block |ឧភោបិ តេ បេច្ច សមា ភវន្តិ កស្មា នោ អធម្មិកំ ព្រូសិ មំ ត្វំ។|
  count |៤២៩|
    block |បញ្ច បញ្ចនខា ភក្ខា ខត្តិយេន បជានតា|
    block |អភក្ខំ រាជ ភក្ខេសិ តស្មា អធម្មិកោ តុវំ។|
  count |៤៣០|
    block |មុត្តោ តុវំ បោរិសាទស្ស ហត្ថា គន្ត្វា សកំ មន្ទិរំ កាមកាមី|
    block |អមិត្តហត្ថំ បុនរាគតោសិ ន ខត្តធម្មេ កុសលោសិ រាជ។|
  count |៤៣១|
    block |យេ ខត្តធម្មេ កុសលា ភវន្តិ បាយេន តេ នេរយិកា ភវន្តិ|
    block |តស្មា អហំ ខត្តធម្មំ បហាយ សច្ចានុរក្ខី បុនរាគតោស្មិ|
    block |យជស្សុ យញ្ញំ ខាទ មំ បោរិសាទ។|
  count |៤៣២|
    block |បាសាទវាសា បថវីគវស្សា កាមិត្ថិយោ កាសិកចន្ទនញ្ច|
    block |សព្ពំ តហិំ លភសិ សាមិតាយ សច្ចេន កិំ បស្សសិ អានិសំសំ។|
  count |៤៣៣|
    block |យេ កេចិមេ អត្ថិ រសា បថព្យា សច្ចំ តេសំ សាធុតរំ រសានំ|
  block |សច្ចេ ឋិតា សមណព្រាហ្មណា ច តរន្តិ ជាតិមរណស្ស បារំ។|
  count |៤៣៤|
    block |មុត្តោ តុវំ បោរិសាទស្ស ហត្ថា គន្ត្វា សកំ មន្ទិរំ កាមកាមី|
    block |អមិត្តហត្ថំ បុនរាគតោសិ ន ហិ នូន តេ មរណភយំ ជនិន្ទ|
    block |អលីនចិត្តោ អសិ សច្ចវាទី។|
  count |៤៣៥|
    block |កតា មេ កល្យាណា អនេករូបា យញ្ញា យិដ្ឋា យេ វិបុលា បសត្ថា|
    block |វិសោធិតោ បរលោកស្ស មគ្គោ ធម្មេ ឋិតោ កោ មរណស្ស ភាយេ។|
  count |៤៣៦|
    block |កតា មេ កល្យាណា អនេករូបា យញ្ញា យិដ្ឋា យេ វិបុលា បសត្ថា|
    block |អនានុតប្បំ បរលោកំ គមិស្សំ យជស្សុ យញ្ញំ អទ មំ បោរិសាទ។|
  count |៤៣៧|
    block |បិតា ច មាតា ច ឧបដ្ឋិតា មេ ធម្មេន មេ ឥស្សរិយំ បសត្ថំ|
    block |វិសោធិតោ បរលោកស្ស មគ្គោ ធម្មេ ឋិតោ កោ មរណស្ស ភាយេ។|
  count |៤៣៨|
    block |បិតា ច មាតា ច ឧបដ្ឋិតា មេ ធម្មេន មេ ឥស្សរិយំ បសត្ថំ|
    block |អនានុតប្បំ បរលោកំ គមិស្សំ យជស្សុ យញ្ញំ អទ មំ បោរិសាទ។|
  count |៤៣៩|
    block |ញាតីសុ មិត្តេសុ កតា មេ ការា ធម្មេន មេ ឥស្សរិយំ បសត្ថំ|
    block |វិសោធិតោ បរលោកស្ស មគ្គោ ធម្មេ ឋិតោ កោ មរណស្ស ភាយេ។|
  count |៤៤០|
    block |ញាតីសុំ មិត្តេសុ កតា មេ ការា ធម្មេន មេ ឥស្សរិយំ បសត្ថំ|
    block |អនានុតប្បំ បរលោកំ គមិស្សំ យជស្សុ យញ្ញំ អទ មំ បោរិសាទ។|
  count |៤៤១|
    block |ទិន្នំ មេ ទានំ ពហុធា ពហូនំ សន្តប្បិតា សមណព្រាហ្មណា ច|
    block |វិសោធិតោ បរលោកស្ស មគ្គោ ធម្មេ ឋិតោ កោ មរណស្ស ភាយេ។|
  count |៤៤២|
    block |ទិន្នំ មេ ទានំ ពហុធា ពហូនំ សន្តប្បិតា សមណព្រាហ្មណា ច|
    block |អនានុតប្បំ បរលោកំ គមិស្សំ យជស្សុ យញ្ញំ អទ មំ បោរិសាទ។|
  count |៤៤៣|
    block |វិសំ បជានំ បុរិសោ អទេយ្យ អាសីវិសំ ជលិតមុគ្គតេជំ|
    block |មុទ្ធាបិ តស្ស វិផលេយ្យ សត្តធា យោ តាទិសំ សច្ចវាទិំ អទេយ្យ។|
  count |៤៤៤|
    block |សុត្វា ធម្មំ វិជានន្តិ នរា កល្យាណបាបកំ|
    block |អបិ គាថា សុណិត្វាន ធម្មេ មេ រមតេ មនោ។|
  count |៤៤៥|
    block |សកិទេវ មហារាជ សព្ភិ ហោតិ សមាគមោ|
    block |សា នំ សង្គតិ បាលេតិ នាសព្ភិ ពហុសង្គមោ។|
  count |៤៤៦|
    block |សព្ភិរេវ សមាសេថ សព្ភិ កុព្ពេថ សន្ថវំ|
    block |សតំ សទ្ធម្មមញ្ញាយ សេយ្យោ ហោតិ ន បាបិយោ។|
  count |៤៤៧|
    block |ជីរន្តិ វេ រាជរថា សុចិត្តា អថោ សរីរម្បិ ជរំ ឧបេតិ|
    block |សតញ្ច ធម្មោ ន ជរំ ឧបេតិ សន្តោ ហវេ សព្ភិ បវេទយន្តិ។|
  count |៤៤៨|
    block |នភញ្ចំ ទូរេ បថវី ច ទូរេ បារំ សមុទ្ទស្ស តទាហុ ទូរេ|
    block |តតោ ហវេ ទូរតរំ វទន្តិ សតញ្ច ធម្មោ អសតញ្ច រាជ។|
  count |៤៤៩|
    block |គាថា ឥមា អត្ថវតី សុព្យញ្ជនា សុភាសិតា តុយ្ហ ជនិន្ទ សុត្វា|
    block |អានន្ទិ វិត្តោ សុមនោ បតីតោ ចត្តារិ តេ សម្ម វរេ ទទាមិ។|
  count |៤៥០|
    block |យោ នត្តនោ មរណំ ពុជ្ឈសិ តុវំ ហិតាហិតំ វិនិបាតញ្ច សគ្គំ|
    block |គិទ្ធោ រសេ ទុច្ចរិតេ និវិដ្ឋោ កិំ ត្វំ វរំ ទស្សសិ បាបធម្ម។|
  count |៤៥១|
    block |អហញ្ច តំ ទេហិ វរន្តិ វជ្ជំ ត្វញ្ចាបិ ទត្វាន អវាករេយ្យ|
    block |សន្ទិដ្ឋិកំ កលហមិមំ វិវាទំ កោ បណ្ឌិតោ ជានមុបព្ពជេយ្យ។|
  count |៤៥២|
    block |ន តំ វរំ អរហតិ ជន្តុ ទាតុំ យំ វាបិ ទត្វាន អវាករេយ្យ|
    block |វរស្សុ សម្ម អវិកម្បមានោ បាណំ ចជិត្វានបិ ទស្សមេវ។|
  count |៤៥៣|
    block |អរិយស្ស អរិយេន សមេតិ សខ្យំ បញ្ញស្ស បញ្ញាណវតា សមេតិ|
    block |បស្សេយ្យ តំ វស្សសតំ អរោគំ ឯតំ វរានំ បឋមំ វរាមិ។|
  count |៤៥៤|
    block |អរិយស្ស អរិយេន សមេតិ សខ្យំ បញ្ញស្ស បញ្ញាណវតា សមេតិ|
    block |បស្សាសិ មំ វស្សសតំ អរោគំ ឯតំ វរានំ បឋមំ ទទាមិ។|
  count |៤៥៥|
    block |យេ ខត្តិយាសេ ឥធ ភូមិបាលា មុទ្ធាភិសិត្តា កតនាមធេយ្យា|
    block |ន តាទិសេ ភូមិបតី អទេសិ ឯតំ វរានំ ទុតិយំ វរាមិ។|
  count |៤៥៦|
    block |យេ ខត្តិយាសេ ឥធ ភូមិបាលា មុទ្ធាភិសិត្តា កតនាមធេយ្យា|
    block |ន តាទិសេ ភូមិបតី អទេមិ ឯតំ វរានំ ទុតិយំ ទទាមិ។|
  count |៤៥៧|
    block |បរោសតំ ខត្តិយា តេ គហិតា តលាវុតា អស្សុមុខា រុទន្តា|
    block |សកេ តេ រដ្ឋេ បដិបាទយាហិ ឯតំ វរានំ តតិយំ វរាមិ។|
  count |៤៥៨|
    block |បរោសតំ ខត្តិយា មេ គហិតា តលាវុតា អស្សុមុខា រុទន្តា|
    block |សកេ តេ រដ្ឋេ បដិបាទយាមិ ឯតំ វរានំ តតិយំ ទទាមិ។|
  count |៤៥៩|
    block |ឆិទ្ទំ តេ រដ្ឋំ ព្យថិតា ភយា ហិ បុថូ នរា លេណមនុប្បវិដ្ឋា|
    block |មនុស្សមំសំ វិរមេហិ រាជ ឯតំ វរានំ ចតុត្ថំ វរាមិ។|
  count |៤៦០|
    block |អទ្ធា ហិ សោ ភក្ខោ មម មនាបោ ឯតស្ស ហេតុម្ហិ វនំ បវិដ្ឋោ|
    block |សោហំ កថំ ឯត្តោ ឧបារមេយ្យំ អញ្ញំ វរានំ ចតុត្ថំ វរស្សុ។|
  count |៤៦១|
    block |នំ វេ បិយំ មេតិ ជនិន្ទ តាទិសោ អត្តំ និរំកច្ច បិយានិ សេវតិ|
    block |អត្តាវ សេយ្យោ បរមា ច សេយ្យោ លព្ភា បិយា ឱចិតត្ថេន បច្ឆា។|
  count |៤៦២|
    block |បិយំ មេ មានុសំ មំសំ សុតសោម វិជានហិ|
    block |នម្ហិ សក្កា និវារេតុំ អញ្ញំ វរំ សម្ម វរស្សុ។|
  count |៤៦៣|
    block |យោ វេ បិយំ មេតិ បិយានុរក្ខី អត្តំ និរំកច្ច បិយានិ សេវតិ|
    block |សោណ្ឌោវ បិត្វា វិសមិស្សបានំ តេនេវ សោ ហោតិ ទុក្ខី បរត្ថ។|
  count |៤៦៤|
    block |យោ ចីធ សង្ខាយ បិយានិ ហិត្វា កិច្ឆេនបិ សេវតិ អរិយធម្មេ|
    block |ទុក្ខិតោវ បិត្វាន យថោសធានិ តេនេវ សោ ហោតិ សុខី បរត្ថ។|
  count |៤៦៥|
    block |ឱហាយហំ បិតរំ មាតរញ្ច មនាបិយេ កាមគុណេ ច បញ្ច|
    block |ឯតស្ស ហេតុម្ហិ វនំ បវិដ្ឋោ តំ តេ វរំ កិន្តិ មហំ ទទាមិ។|
  count |៤៦៦|
    block |ន បណ្ឌិតា ទិគុណមាហុ វាក្យំ សច្ចប្បដិញ្ញាវ ភវន្តិ សន្តោ|
    block |វរស្សុ សម្ម ឥតិ មំ អវោច ឥច្ចព្រវី ត្វំ ន ហិ តេ សមេតិ។|
  count |៤៦៧|
    block |អបុញ្ញលាភំ អយសំ អកិត្តិំ បាបំ ពហុំ ទុច្ចរិតំ កិលេសំ|
    block |មនុស្សមំសស្ស កតេ ឧបាគា តំ តេ វរំ កិន្តិ មហំ ទទេយ្យំ។|
  count |៤៦៨|
    block |នំ តំ វរំ អរហតិ ជន្តុ ទាតុំ យំ វាបិ ទត្វាន អវាករេយ្យ|
    block |វរស្សុ សម្ម អវិកម្បមានោ បាណំ ចជិត្វានបិ ទស្សមេវ។|
  count |៤៦៩|
    block |បាណំ ចជន្តិ សន្តោ នាបិ ធម្មំ សច្ចប្បដិញ្ញាវ ភវន្តិ សន្តោ|
    block |ទត្វា វរំ ខិប្បមវាករោហិ ឯតេន សម្បជ្ជ សុរាជសេដ្ឋ។|
  count |៤៧០|
    block |ចជេ ធនំ អង្គវរស្ស ហេតុ អង្គំ ចជេ ជីវិតំ រក្ខមានោ|
    block |អង្គំ ធនំ ជីវិតញ្ចាបិ សព្ពំ ចជេ នរោ ធម្មមនុស្សរន្តោ។|
  count |៤៧១|
    block |យស្មា ហិ ធម្មំ បុរិសោ វិជញ្ញា យេ ចស្ស កង្ខំ វិនយន្តិ សន្តោ|
    block |តំ ហិស្ស ទីបញ្ច បរាយណញ្ច ន តេន មិត្តិំ ជិរយេថ បញ្ញោ។|
  count |៤៧២|
    block |អទ្ធា ហិ សោ ភក្ខោ មម មនាបោ ឯតស្ស ហេតុម្ហិ វនំ បវិដ្ឋោ|
    block |សចេ ច មំ យាចសិ ឯតមត្ថំ ឯតម្បិ តេ សម្ម វរំ ទទាមិ។|
  count |៤៧៣|
    block |សត្ថា ច មេ ហោសិ សខា ច មេសិ វចនម្បិ តេ សម្ម អហំ អកាសិំ|
    block |តុវម្បិ មេ សម្ម ករោហិ វាក្យំ ឧភោបិ គន្ត្វាន បមោចយាម។|
  count |៤៧៤|
    block |សត្ថា ច តេ ហោមិ សខា ច ត្យម្ហិ វចនម្បិ មេ សម្ម តុវំ អកាសិ|
    block |អហម្បិ តេ សម្ម ករោមិ វាក្យំ ឧភោបិ គន្ត្វាន បមោចយាម។|
  count |៤៧៥|
    block |កម្មាសបាទេនំ វិហេឋិតត្ថ តលាវុតា អស្សុមុខា រុទន្តា|
    block |ន ជាតុ ទុព្ភេថ ឥមស្ស រញ្ញោ សច្ចប្បដិញ្ញំ មេ បដិស្សុណាថ។|
  count |៤៧៦|
    block |កម្មាសបាទេន វិហេឋិតម្ហា តលាវុតា អស្សុមុខា រុទន្តា|
    block |ន ជាតុ ទុព្ភេម ឥមស្ស រញ្ញោ សច្ចប្បដិញ្ញំ តេ បដិស្សុណាម។|
  count |៤៧៧|
    block |យថា បិតា វា អថ វាបិ មាតា អនុកម្បកា អត្ថកាមា បជានំ|
    block |ឯវមេវ វោ ហោតុ អយញ្ច រាជា តុម្ហេ ច វោ ហោថ យថេវ បុត្តា។|
  count |៤៧៨|
    block |យថា បិតា វា អថ វាបិ មាតា អនុកម្បកា អត្ថកាមា បជានំ|
    block |ឯវមេវ នោ ហោតុ អយញ្ច រាជា មយម្បិ ហេស្សាម យថេវ បុត្តា។|
  count |៤៧៩|
    block |ចតុប្បទំ សកុណញ្ចាបិ មំសំ សូទេហិ រន្ធំ សុកតំ សុនិដ្ឋិតំ|
    block |សុធំវ ឥន្ទោ បរិភុញ្ជិយាន ហិត្វា កថេកោ រមសី អរញ្ញេ។|
  count |៤៨០|
    block |តា ខត្តិយា វល្លិវិលាកមជ្ឈា អលង្កតា សម្បរិវារយិត្វា|
    block |ឥន្ទំវ ទេវេសុ បមោទយិំសុ ហិត្វា កថេកោ រមសី អរញ្ញេ។|
  count |៤៨១|
    block |តម្ពូបធានេ ពហុគោណកម្ហិ សុភម្ហិ សព្ពស្សយនម្ហិ សង្គេ|
    block |សេយ្យស្ស មជ្ឈម្ហិ សុខំ សយិត្វា ហិត្វា កថេកោ រមសី អរញ្ញេ។|
  count |៤៨២|
    block |បាណិស្សរំ កុម្ភថូណំ និសីថេ អថោបិ វេ និប្បុរិសម្បិ តូរិយំ|
    block |ពហុំ សុគីតញ្ច សុវាទិតញ្ច ហិត្វា កថេកោ រមសី អរញ្ញេ។|
  count |៤៨៣|
    block |ឧយ្យានសម្បន្នំ បហូតមាល្យំ មិគាជិនូបេតបុរំ សុរម្មំ|
    block |ហយេហិ នាគេហិ រថេហុបេតំ ហិត្វា កថេកោ រមសី អរញ្ញេ។|
  count |៤៨៤|
    block |កាឡបក្ខេ យថា ចន្ទោ ហាយតេវ សុវេ សុវេ|
    block |កាឡបក្ខូបមោ រាជ អសតំ ហោតិ សមាគមោ។|
  count |៤៨៥|
    block |យថាហំ រសកមាគម្ម សូទំ កាបុរិសាធមំ|
    block |អកាសិំ បាបកំ កម្មំ យេន គច្ឆាមិ ទុគ្គតិំ។|
  count |៤៨៦|
    block |សុក្កបក្ខេ យថា ចន្ទោ វឌ្ឍតេវ សុវេ សុវេ|
    block |សុក្កបក្ខូបមោ រាជ សតំ ហោតិ សមាគមោ។|
  count |៤៨៧|
    block |យថាហំ តុវមាគម្ម សុតសោម វិជានហិ|
    block |កាហាមិ កុសលំ កម្មំ យេន គច្ឆាមិ សុគ្គតិំ។|
  count |៤៨៨|
    block |ថលេ យថា វារិ ជនិន្ទ វុដ្ឋំ អនទ្ធនេយ្យំ ន ចិរដ្ឋិតីកំ|
    block |ឯវម្បិ ហោតិ អសតំ សមាគមោ អនទ្ធនេយ្យោ ឧទកំ ថលេវ។|
  count |៤៨៩|
    block |សរេ យថា វារិ ជនិន្ទ វុដ្ឋំ ចិរដ្ឋិតីកំ នរវីរសេដ្ឋ|
    block |ឯវម្បិ វេ ហោតិ សតំ សមាគមោ ចិរដ្ឋិតីកោ ឧទកំ សរេវ។|
  count |៤៩០|
    block |អព្យាយិកោ ហោតិ សតំ សមាគមោ យាវម្បិ តិដ្ឋេយ្យ តថេវ ហោតិ|
    block |ខិប្បញ្ហិ វេតិ អសតំ សមាគមោ តស្មា សតំ ធម្មោ អសព្ភិ អារកា។|
  count |៤៩១|
    block |ន សោ រាជា យោ អជេយ្យំ ជិនាតិ ន សោ សខា យោ សខារំ ជិនាតិ|
    block |ន សា ភរិយា យា បតិនោ ន វិភេតិ ន តេ បុត្តា យេ ន ភរន្តិ ជិណ្ណំ។|
  count |៤៩២|
    block |ន សា សភា យត្ថ ន សន្តិ សន្តោ ន តេ សន្តោ យេ ន ភណន្តិ ធម្មំ|
    block |រាគញ្ច ទោសញ្ច បហាយ មោហំ ធម្មំ ភណន្តាវ ភវន្តិ សន្តោ។|
  count |៤៩៣|
    block |នាភាសមានំ ជានន្តិ មិស្សំ ពាលេហិ បណ្ឌិតំ|
    block |ភាសមានញ្ច ជានន្តិ ទេសេន្តំ អមតំ បទំ។|
  count |៤៩៤|
    block |ភាសយេ ជោតយេ ធម្មំ បគ្គណ្ហេ ឥសិនំ ធជំ|
    block |សុភាសិតទ្ធជា ឥសយោ ធម្មោ ហិ ឥសិនំ ធជោតិ។|
    block |សុមុខោ បន ហំសវរោ ច មហា សុធភោជនិកោ ច បរោ បវរោ|
    block |សកុណាលទិជាធិបតិវ្ហយនោ សុតសោមវរុត្តមសវ្ហយនោតិ។|
  stand |មហាសុតសោមជាតកំ បញ្ចមំ។|
  stand |អសីតិនិបាតំ និដ្ឋិតំ។|
  block |តស្សុទ្ទានំ|
