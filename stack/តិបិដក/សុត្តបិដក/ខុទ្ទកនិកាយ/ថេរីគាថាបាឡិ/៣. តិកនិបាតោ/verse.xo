block |៣។ តិកនិបាតោ|
  block |១។ អបរាសាមាថេរីគាថា|
    count |៣៩|
      block |បណ្ណវីសតិវស្សានិ យតោ បព្ពជិតាយ មេ|
      block |នាភិជានាមិ ចិត្តស្ស សមំ លទ្ធំ កុទាចនំ។|
    count |៤០|
      block |អលទ្ធា ចេតសោ សន្តិំ ចិត្តេ អវសវត្តិនី|
      block |តតោ សំវេគមាបាទិំ សរិត្វា ជិនសាសនំ។|
    count |៤១|
      block |ពហូហិ ទុក្ខធម្មេហិ អប្បមាទរតាយ មេ|
      block |តណ្ហក្ខយោ អនុប្បត្តោ កតំ ពុទ្ធស្ស សាសនំ|
      block |អជ្ជ មេ សត្តមី រត្តិ យតោ តណ្ហា វិសោសិតាតិ។|
    stand |… អបរា សាមា ថេរី…។|
  block |២។ ឧត្តមាថេរីគាថា|
    count |៤២|
      block |ចតុក្ខត្តុំ បញ្ចក្ខត្តុំ វិហារា ឧបនិក្ខមិំ|
      block |អលទ្ធា ចេតសោ សន្តិំ ចិត្តេ អវសវត្តិនី។|
    count |៤៣|
      block |សា ភិក្ខុនិំ ឧបគច្ឆិំ យា មេ សទ្ធាយិកា អហុ|
      block |សា មេ ធម្មមទេសេសិ ខន្ធាយតនធាតុយោ។|
    count |៤៤|
      block |តស្សា ធម្មំ សុណិត្វាន យថា មំ អនុសាសិ សា|
      block |សត្តាហំ ឯកបល្លង្កេន និសីទិំ បីតិសុខសមប្បិតា|
      block |អដ្ឋមិយា បាទេ បសារេសិំ តមោខន្ធំ បទាលិយាតិ។|
    stand |… ឧត្តមា ថេរី…។|
  block |៣។ អបរាឧត្តមាថេរីគាថា|
    count |៤៥|
      block |យេ ឥមេ សត្ត ពោជ្ឈង្គា មគ្គា និព្ពានបត្តិយា|
      block |ភាវិតា តេ មយា សព្ពេ យថា ពុទ្ធេន ទេសិតា។|
    count |៤៦|
      block |សុញ្ញតស្សានិមិត្តស្ស លាភិនីហំ យទិច្ឆកំ|
      block |ឱរសា ធីតា ពុទ្ធស្ស និព្ពានាភិរតា សទា។|
    count |៤៧|
      block |សព្ពេ កាមា សមុច្ឆិន្នា យេ ទិព្ពា យេ ច មានុសា|
      block |វិក្ខីណោ ជាតិសំសារោ នត្ថិ ទានិ បុនព្ភវោតិ។|
    stand |… អបរា ឧត្តមា ថេរី…។|
  block |៤។ ទន្តិកាថេរីគាថា|
    count |៤៨|
      block |ទិវាវិហារា និក្ខម្ម គិជ្ឈកូដម្ហិ បព្ពតេ|
      block |នាគំ ឱគាហមុត្តិណ្ណំ នទីតីរម្ហិ អទ្ទសំ។|
    count |៤៩|
      block |បុរិសោ អង្កុសមាទាយ ទេហិ បាទន្តិ យាចតិ|
      block |នាគោ បសារយី បាទំ បុរិសោ នាគមារុហិ។|
    count |៥០|
      block |ទិស្វា អទន្តំ ទមិតំ មនុស្សានំ វសំ គតំ|
      block |តតោ ចិត្តំ សមាធេសិំ ខលុ តាយ វនំ គតាតិ។|
    stand |… ទន្តិកា ថេរី…។|
  block |៥។ ឧព្ពិរិថេរីគាថា|
    count |៥១|
      block |អម្ម ជីវាតិ វនម្ហិ កន្ទសិ អត្តានំ អធិគច្ឆ ឧព្ពិរិ|
      block |ចុល្លាសីតិសហស្សានិ សព្ពា ជីវសនាមិកា|
      block |ឯតម្ហាឡាហនេ ទឌ្ឍា តាសំ កមនុសោចសិ។|
    count |៥២|
      block |អព្ពហី វត មេ សល្លំ ទុទ្ទសំ ហទយស្សិតំ|
      block |យំ មេ សោកបរេតាយ ធីតុសោកំ ព្យបានុទិ។|
    count |៥៣|
      block |សាជ្ជ អព្ពូឡ្ហសល្លាហំ និច្ឆាតា បរិនិព្ពុតា|
      block |ពុទ្ធំ ធម្មញ្ច សង្ឃញ្ច ឧបេមិ សរណំ មុនិន្តិ។|
    stand |… ឧព្ពិរី ថេរី…។|
  block |៦។ សុក្កាថេរីគាថា|
    count |៥៤|
      block |កិំមេ កតា រាជគហេ មនុស្សា មធុំ បីតាវ អច្ឆរេ|
      block |យេ សុក្កំ ន ឧបាសន្តិ ទេសេន្តិំ ពុទ្ធសាសនំ។|
    count |៥៥|
      block |តញ្ច អប្បដិវានីយំ អសេចនកមោជវំ|
      block |បិវន្តិ មញ្ញេ សប្បញ្ញា វលាហកមិវទ្ធគូ។|
    count |៥៦|
      block |សុក្កា សុក្កេហិ ធម្មេហិ វីតរាគា សមាហិតា|
      block |ធារេតិ អន្តិមំ ទេហំ ជេត្វា មារំ សវាហនន្តិ។|
    stand |… សុក្កា ថេរី…។|
  block |៧។ សេលាថេរីគាថា|
    count |៥៧|
      block |នត្ថិ និស្សរណំ លោកេ កិំ វិវេកេន កាហសិ|
      block |ភុញ្ជាហិ កាមរតិយោ មាហុ បច្ឆានុតាបិនី។|
    count |៥៨|
      block |សត្តិសូលូបមា កាមា ខន្ធាសំ អធិកុដ្ដនា|
      block |យំ ត្វំ កាមរតិំ ព្រូសិ អរតី ទានិ សា មម។|
    count |៥៩|
      block |សព្ពត្ថ វិហតា នន្ទី តមោខន្ធោ បទាលិតោ|
      block |ឯវំ ជានាហិ បាបិម និហតោ ត្វមសិ អន្តកាតិ។|
    stand |… សេលា ថេរី…។|
  block |៨។ សោមាថេរីគាថា|
    count |៦០|
      block |យំ តំ ឥសីហិ បត្តព្ពំ ឋានំ ទុរភិសម្ភវំ|
      block |ន តំ ទ្វង្គុលបញ្ញាយ សក្កា បប្បោតុមិត្ថិយា។|
    count |៦១|
      block |ឥត្ថិភាវោ នោ កិំ កយិរា ចិត្តម្ហិ សុសមាហិតេ|
      block |ញាណម្ហិ វត្តមានម្ហិ សម្មា ធម្មំ វិបស្សតោ។|
    count |៦២|
      block |សព្ពត្ថ វិហតា នន្ទី តមោខន្ធោ បទាលិតោ|
      block |ឯវំ ជានាហិ បាបិម និហតោ ត្វមសិ អន្តកាតិ។|
    stand |… សោមា ថេរី…។|
    stand |តិកនិបាតោ និដ្ឋិតោ។|
