block |១៤។ តិំសនិបាតោ|
  block |១។ សុភាជីវកម្ពវនិកាថេរីគាថា|
    count |៣៦៨|
      block |ជីវកម្ពវនំ រម្មំ គច្ឆន្តិំ ភិក្ខុនិំ សុភំ|
      block |ធុត្តកោ សន្និវារេសិ តមេនំ អព្រវី សុភា។|
    count |៣៦៩|
      block |កិំ តេ អបរាធិតំ មយា យំ មំ ឱវរិយាន តិដ្ឋសិ|
      block |ន ហិ បព្ពជិតាយ អាវុសោ បុរិសោ សម្ផុសនាយ កប្បតិ។|
    count |៣៧០|
      block |គរុកេ មម សត្ថុសាសនេ យា សិក្ខា សុគតេន ទេសិតា|
      block |បរិសុទ្ធបទំ អនង្គណំ កិំ មំ ឱវរិយាន តិដ្ឋសិ។|
    count |៣៧១|
      block |អាវិលចិត្តោ អនាវិលំ សរជោ វីតរជំ អនង្គណំ|
      block |សព្ពត្ថ វិមុត្តមានសំ កិំ មំ ឱវរិយាន តិដ្ឋសិ។|
    count |៣៧២|
      block |ទហរា ច អបាបិកា ចសិ កិំ តេ បព្ពជ្ជា ករិស្សតិ|
      block |និក្ខិប កាសាយចីវរំ ឯហិ រមាម សុបុប្ផិតេ វនេ។|
    count |៣៧៣|
      block |មធុរញ្ច បវន្តិ សព្ពសោ កុសុមរជេន សមុដ្ឋិតា ទុមា|
      block |បឋមវសន្តោ សុខោ ឧតុ ឯហិ រមាម សុបុប្ផិតេ វនេ។|
    count |៣៧៤|
      block |កុសុមិតសិខរា ច បាទបា អភិគជ្ជន្តិវ មាលុតេរិតា|
      block |កា តុយ្ហំ រតិ ភវិស្សតិ យទិ ឯកា វនមោគហិស្សសិ។|
    count |៣៧៥|
      block |វាឡមិគសង្ឃសេវិតំ កុញ្ជរមត្តករេណុលោឡិតំ|
      block |អសហាយិកា គន្តុមិច្ឆសិ រហិតំ ភិំសនកំ មហាវនំ។|
    count |៣៧៦|
      block |តបនីយកតាវ ធីតិកា វិចរសិ ចិត្តលតេវ អច្ឆរា|
      block |កាសិកសុខុមេហិ វគ្គុភិ សោភសី សុវសនេហិ នូបមេ។|
    count |៣៧៧|
      block |អហំ តវ វសានុគោ សិយំ យទិ វិហរេមសេ កាននន្តរេ|
      block |ន ហិ មត្ថិ តយា បិយត្តរោ បាណោ កិន្នរិមន្ទលោចនេ។|
    count |៣៧៨|
      block |យទិ មេ វចនំ ករិស្សសិ សុខិតា ឯហិ អគារមាវស|
      block |បាសាទនិវាតវាសិនី បរិកម្មំ តេ ករោន្តុ នារិយោ។|
    count |៣៧៩|
      block |កាសិកសុខុមានិ ធារយ អភិរោបេហិ ច មាលវណ្ណកំ|
      block |កញ្ចនមណិមុត្តកំ ពហុំ វិវិធំ អាភរណំ ករោមិ តេ។|
    count |៣៨០|
      block |សុធោតរជបច្ឆទំ សុភំ គោណកតូលិកសន្ថតំ នវំ|
      block |អភិរុហ សយនំ មហារហំ ចន្ទនមណ្ឌិតសារគន្ធិកំ|
    count |៣៨១|
      block |ឧប្បលំ ចុទកា សមុគ្គតំ យថា តំ អមនុស្សសេវិតំ|
      block |ឯវំ ត្វំ ព្រហ្មចារិនី សកេសង្គេសុ ជរំ គមិស្សសិ។|
    count |៣៨២|
      block |កិំ តេ ឥធ សារសម្មតំ កុណបបូរម្ហិ សុសានវឌ្ឍនេ|
      block |ភេទនធម្មេ កឡេវរេ យំ ទិស្វា វិមនោ ឧទិក្ខសិ។|
    count |៣៨៣|
      block |អក្ខីនិ ច តុរិយារិវ កិន្នរិយារិវ បព្ពតន្តរេ|
      block |តវ មេ នយនានិ ទក្ខិយ ភិយ្យោ កាមរតី បវឌ្ឍតិ។|
    count |៣៨៤|
      block |ឧប្បលសិខរោបមានិ តេ វិមលេ ហាដកសន្និភេ មុខេ|
      block |តវ មេ នយនានិ ទក្ខិយ ភិយ្យោ កាមគុណោ បវឌ្ឍតិ។|
    count |៣៨៥|
      block |អបិ ទូរគតា សរម្ហសេ អាយតបម្ហេ វិសុទ្ធទស្សនេ|
      block |ន ហិ មត្ថិ តយា បិយត្តរា នយនា កិន្នរិមន្ទលោចនេ។|
    count |៣៨៦|
      block |អបថេន បយាតុមិច្ឆសិ ចន្ទំ កីឡនកំ គវេសសិ|
      block |មេរុំ លង្ឃេតុមិច្ឆសិ យោ ត្វំ ពុទ្ធសុតំ មគ្គយសិ។|
    count |៣៨៧|
      block |នត្ថិ ហិ លោកេ សទេវកេ រាគោ យត្ថបិ ទានិ មេ សិយា|
      block |នបិ នំ ជានាមិ កីរិសោ អថ មគ្គេន ហតោ សមូលកោ។|
    count |៣៨៨|
      block |ឥង្គាលកុយាវ ឧជ្ឈិតោ វិសបត្តោរិវ អគ្គិតោ កតោ|
      block |នបិ នំ បស្សាមិ កីរិសោ អថ មគ្គេន ហតោ សមូលកោ។|
    count |៣៨៩|
      block |យស្សា សិយា អបច្ចវេក្ខិតំ សត្ថា វា អនុបាសិតោ សិយា|
      block |ត្វំ តាទិសិកំ បលោភយ ជានន្តិំ សោ ឥមំ វិហញ្ញសិ។|
    count |៣៩០|
      block |មយ្ហញ្ហិ អក្កុដ្ឋវន្ទិតេ សុខទុក្ខេ ច សតី ឧបដ្ឋិតា|
      block |សង្ខតមសុភន្តិ ជានិយ សព្ពត្ថេវ មនោ ន លិម្បតិ។|
    count |៣៩១|
      block |សាហំ សុគតស្ស សាវិកា មគ្គដ្ឋង្គិកយានយាយិនី|
      block |ឧទ្ធដសល្លា អនាសវា សុញ្ញាគារគតា រមាមហំ។|
    count |៣៩២|
      block |ទិដ្ឋា ហិ មយា សុចិត្តិតា សោម្ភា ទារុកបិល្លកានិ វា|
      block |តន្តីហិ ច ខីលកេហិ ច វិនិពទ្ធា វិវិធំ បនច្ចកា។|
    count |៣៩៣|
      block |តម្ហុទ្ធដេ តន្តិខីលកេ វិស្សដ្ឋេ វិកលេ បរិក្រិតេ|
      block |ន វិន្ទេយ្យ ខណ្ឌសោ កតេ កិម្ហិ តត្ថ មនំ និវេសយេ។|
    count |៣៩៤|
      block |តថូបមា ទេហកានិ មំ តេហិ ធម្មេហិ វិនា ន វត្តន្តិ|
      block |ធម្មេហិ វិនា ន វត្តតិ កិម្ហិ តត្ថ មនំ និវេសយេ។|
    count |៣៩៥|
      block |យថា ហរិតាលេន មក្ខិតំ អទ្ទស ចិត្តិកំ ភិត្តិយា កតំ|
      block |តម្ហិ តេ វិបរីតទស្សនំ សញ្ញា មានុសិកា និរត្ថិកា។|
    count |៣៩៦|
      block |មាយំ វិយ អគ្គតោ កតំ សុបិនន្តេវ សុវណ្ណបាទបំ|
      block |ឧបគច្ឆសិ អន្ធ រិត្តកំ ជនមជ្ឈេរិវ រុប្បរូបកំ។|
    count |៣៩៧|
      block |វដ្ដនិរិវ កោដរោហិតា មជ្ឈេ បុព្ពុឡកា សអស្សុកា|
      block |បីឡកោឡិកា ចេត្ថ ជាយតិ វិវិធា ចក្ខុវិធា ច បិណ្ឌិតា។|
    count |៣៩៨|
      block |ឧប្បាដិយ ចារុទស្សនា ន ច បជ្ជិត្ថ អសង្គមានសា|
      block |ហន្ទ តេ ចក្ខុំ ហរស្សុ តំ តស្ស នរស្ស អទាសិ តាវទេ។|
    count |៣៩៩|
      block |តស្ស ច វិរមាសិ តាវទេ រាគោ តត្ថ ខមាបយី ច នំ|
      block |សោត្ថិ សិយា ព្រហ្មចារិនី ន បុនោ ឯទិសកំ ភវិស្សតិ។|
    count |៤០០|
      block |អាសាទិយ ឯទិសំ ជនំ អគ្គិំ បជ្ជលិតំ វ លិង្គិយ|
      block |គណ្ហិយ អាសីវិសំ វិយ អបិ នុ សោត្ថិ សិយា ខមេហិ នោ។|
    count |៤០១|
      block |មុត្តា ច តតោ សា ភិក្ខុនី អគមី ពុទ្ធវរស្ស សន្តិកំ|
      block |បស្សិយ វរបុញ្ញលក្ខណំ ចក្ខុ អាសិ យថា បុរាណកន្តិ។|
    stand |… សុភា ជីវកម្ពវនិកា ថេរី…។|
    stand |តិំសនិបាតោ និដ្ឋិតោ។|
