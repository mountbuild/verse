block |උබ්‌බරිවග්‌ගො|
  block |සංසාරමොචකපෙතිවත්‌ථු|
    count |95|
      block |නග්‌ගා දුබ්‌බණ්‌ණරූපාසි කිසා ධමනිසන්‌ථතා|
      block |උප්‌ඵාසුලිකෙ කිසිකෙ කා නු ත්‌වං ඉධ තිට්‌ඨසීති|
    count |96|
      block |අහං භදන්‌තෙ පෙතීම්‌හි දුග්‌ගතා යමලොකිකා|
      block |පාපකම්‌මං කරිත්‌වාන පෙතලොකං ඉතො ගතාති|
    count |97|
      block |කිං නු කායෙන වාචාය මනසා දුක්‌කටං කතං|
      block |කිස්‌ස කම්‌මවිපාකෙන පෙතලොකං ඉතො ගතාති|
    count |98|
      block |අනුකම්‌පකා මය්‌හං නාහෙසුං භන්‌තෙ පිතා ච මාතා අථවාපි ඤාතකා|
      block |යෙ මං නියොජෙය්‍යුං දදාහි දානං පසන්‌නචිත්‌තා සමණබ්‍රාහ්‌මණානං|
    count |99|
      block |ඉතො අහං වස්‌සසතානි පඤ්‌ච යං එවරූපා විචරාමි නග්‌ගා|
      block |ඛුදාය තණ්‌හාය ච ඛජ්‌ජමානා පාපස්‌ස කම්‌මස්‌ස ඵලං මමෙදං|
    count |100|
      block |වන්‌දාමි තං අය්‍ය පසන්‌නචිත්‌තා අනුකම්‌ප මං වීර මහානුභාව|
      block |දත්‌වා ච මෙ ආදිස යං හි කිඤ්‌චි මොචෙහි මං දුග්‌ගතියා භදන්‌තෙති|
    count |101|
      block |සාධූති සො පටිස්‌සුත්‌වා සාරිපුත්‌තොනුකම්‌පකො|
      block |භික්‌ඛූනං ආලොපං දත්‌වා පාණිමත්‌තඤ්‌ච චොළකං|
      block |ථාලකස්‌ස ච පානීයං තස්‌සා දක්‌ඛිණමාදිසි|
    count |102|
      block |සමනන්‌තරානුද්‌දිට්‌ඨෙ විපාකො උදපජ්‌ජථ|
      block |භොජනච්‌ඡාදනපානීයං දක්‌ඛිණාය ඉදං ඵලං|
    count |103|
      block |තතො සුද්‌ධා සුචිවසනා කාසිකුත්‌තමධාරිනී|
      block |විචිත්‌තවත්‌ථාභරණා සාරිපුත්‌තං උපසඞ්‌කමි|
    count |104|
      block |අභික්‌කන්‌තෙන වණ්‌ණෙන යා ත්‌වං තිට්‌ඨසි දෙවතෙ|
      block |ඔභාසෙන්‌තී දිසා සබ්‌බා ඔසධී විය තාරකා|
    count |105|
      block |කෙන තෙතාදිසො වණ්‌ණො කෙන තෙ ඉධ මිජ්‌ඣති|
      block |උප්‌පජ්‌ජන්‌ති ච තෙ භොගා යෙ කෙචි මනසො පියා|
    count |106|
      block |පුච්‌ඡාමි තං දෙවි මහානුභාවෙ මනුස්‌සභූතා කිමකාසි පුඤ්‌ඤං|
      block |කෙනාසි එවං ජලිතානුභාවා වණ්‌ණො ච තෙ සබ්‌බදිසා පභාසතීති|
    count |107|
      block |උප්‌පණ්‌ඩුකිං කිසං ඡාතං නග්‌ගං සම්‌පතිතච්‌ඡවිං|
      block |මුනි කාරුණිකො ලොකෙ තං මං අද්‌දක්‌ඛි දුග්‌ගතං|
    count |108|
      block |භික්‌ඛූනං ආලොපං දත්‌වා පාණිමත්‌තඤ්‌ච චොළකං|
      block |ථාලකස්‌ස ච පානීයං මම දක්‌ඛිණමාදිසි|
    count |109|
      block |ආලොපස්‌ස ඵලං පස්‌ස භත්‌තං වස්‌සසතං දස|
      block |භුඤ්‌ජාමි කාමකාමිනී අනෙකරසබ්‍යඤ්‌ජනං|
    count |110|
      block |පාණිමත්‌තස්‌ස චොළස්‌ස විපාකං පස්‌ස යාදිසං|
      block |යාවතා නන්‌දරාජස්‌ස විජිතස්‌මිං පටිච්‌ඡදා|
    count |111|
      block |තතො බහුතරා භන්‌තෙ වත්‌ථානච්‌ඡාදනානි මෙ|
      block |කොසෙය්‍යකම්‌බලීයානි ඛොමකප්‌පාසිකානි ච|
    count |112|
      block |විපුලා ච මහග්‌ඝා ච තෙපාකාසෙවලම්‌බරෙ|
      block |සාහං තං පරිදහාමි යං යං හි මනසො පියං|
    count |113|
      block |ථාලකස්‌ස ච පානීයං විපාකං පස්‌ස යාදිසං|
      block |ගම්‌භීරා චතුරස්‌සා ච පොක්‌ඛරඤ්‌ඤො සුනිම්‌මිතා|
    count |114|
      block |සෙතොදකා සුප්‌පතිත්‌ථා සීතා අප්‌පටිගන්‌ධියා|
      block |පදුමුප්‌පලසඤ්‌ඡන්‌නා වාරිකිඤ්‌ජක්‌ඛපූරිතා|
    count |115|
      block |සාහං රමාමි කීළාමි මොදාමි අකුතොභයා|
      block |මුනිං කාරුණිකං ලොකෙ භන්‌තෙ වන්‌දිතුමාගතාති|
    stand |සංසාරමොචකපෙතිවත්‌ථු පඨමං|
  block |සාරිපුත්‌තත්‌ථෙරමාතුපෙතිවත්‌ථු|
    count |116|
      block |නග්‌ගා දුබ්‌බණ්‌ණරූපාසි කිසා ධමනිසන්‌ථතා|
      block |උප්‌ඵාසුලිකෙ කිසිකෙ කා නු ත්‌වං ඉධ තිට්‌ඨසි|
    count |117|
      block |අහං තෙ සකියා මාතා පුබ්‌බෙ අඤ්‌ඤාසු ජාතීසු|
      block |උපපන්‌නා පෙත්‌තිවිසයං ඛුප්‌පිපාසසමප්‌පිතා|
    count |118|
      block |ඡඩ්‌ඩිතං ඛිපිතං ඛෙළං සිඞ්‌ඝාණිකං සිලෙසුමං|
      block |වසඤ්‌ච ඩය්‌හමානානං විජාතානඤ්‌ච ලොහිතං|
    count |119|
      block |වණිකානඤ්‌ච යං ඝාන-සීසච්‌ඡින්‌නාන ලොහිතං|
      block |ඛුදාපරෙතා භුඤ්‌ජාමි ඉත්‌ථිපුරිසනිස්‌සිතං|
    count |120|
      block |පුබ්‌බලොහිතං භක්‌ඛාමි පසූනං මානුසාන ච|
      block |අලෙණා අනගාරා ච නීලමඤ්‌චපරායණා|
    count |121|
      block |දෙහි පුත්‌තක මෙ දානං දත්‌වා අන්‌වාදිසාහි මෙ|
      block |අප්‌පෙව නාම මුච්‌චෙය්‍යං පුබ්‌බලොහිතභොජනාති|
    count |122|
      block |මාතුයා වචනං සුත්‌වා උපතිස්‌සොනුකම්‌පකො|
      block |ආමන්‌තයි මොග්‌ගල්‌ලානං අනුරුද්‌ධඤ්‌ච කප්‌පිනං|
    count |123|
      block |චතස්‌සො කුටියො කත්‌වා සඞ්‌ඝෙ චාතුද්‌දිසෙ අදා|
      block |කුටියො අන්‌නපානඤ්‌ච මාතු දක්‌ඛිණමාදිසී|
    count |124|
      block |සමනන්‌තරානුද්‌දිට්‌ඨෙ විපාකො උදපජ්‌ජථ|
      block |භොජනං පානීයං වත්‌ථං දක්‌ඛිණාය ඉදං ඵලං|
    count |125|
      block |තතො සුද්‌ධා සුචිවසනා කාසිකුත්‌තමධාරිනී|
      block |විචිත්‌තවත්‌ථාභරණා කොලිතං උපසඞ්‌කමි|
    count |126|
      block |අභික්‌කන්‌තෙන වණ්‌ණෙන යා ත්‌වං තිට්‌ඨසි දෙවතෙ|
      block |ඔභාසෙන්‌තී දිසා සබ්‌බා ඔසධී විය තාරකා|
    count |127|
      block |කෙන තෙතාදිසො වණ්‌ණො කෙන තෙ ඉධ මිජ්‌ඣති|
      block |උප්‌පජ්‌ජන්‌ති ච තෙ භොගා යෙ කෙචි මනසො පියා|
    count |128|
      block |පුච්‌ඡාමි තං දෙවි මහානුභාවෙ මනුස්‌සභූතා කිමකාසි පුඤ්‌ඤං|
      block |කෙනාසි එවං ජලිතානුභාවා වණ්‌ණො ච තෙ සබ්‌බදිසා පභාසතීති|
    count |129|
      block |සාරිපුත්‌තස්‌සාහං මාතා පුබ්‌බෙ අඤ්‌ඤාසු ජාතීසු|
      block |උපපන්‌නා පෙත්‌තිවිසයං ඛුප්‌පිපාසසමප්‌පිතා|
    count |130|
      block |ඡඩ්‌ඩිතං ඛිපිතං ඛෙළං සිඞ්‌ඝාණිකං සිලෙසුමං|
      block |වසඤ්‌ච ඩය්‌හමානානං විජාතානඤ්‌ච ලොහිතං|
    count |131|
      block |වණිකානඤ්‌ච යං ඝාන-සීසච්‌ඡින්‌නාන ලොහිතං|
      block |ඛුදාපරෙතා භුඤ්‌ජාමි ඉත්‌ථිපුරිසනිස්‌සිතං|
    count |132|
      block |පුබ්‌බලොහිතං භක්‌ඛිස්‌සං පසූනං මානුසාන ච|
      block |අලෙණා අනගාරා ච නීලමඤ්‌චපරායණා|
    count |133|
      block |සාරිපුත්‌තස්‌ස දානෙන මොදාමි අකුතොභයා|
      block |මුනිං කාරුණිකං ලොකෙ භන්‌තෙ වන්‌දිතුමාගතාති|
    stand |සාරිපුත්‌තත්‌ථෙරස්‌ස මාතුපෙතිවත්‌ථු දුතියං|
  block |මත්‌තාපෙතිවත්‌ථු|
    count |134|
      block |නග්‌ගා දුබ්‌බණ්‌ණරූපාසි කිසා ධමනිසන්‌ථතා|
      block |උප්‌ඵාසුලිකෙ කිසිකෙ කා නු ත්‌වං ඉධ තිට්‌ඨසීති|
    count |135|
      block |අහං මත්‌තා තුවං තිස්‌සා සපත්‌තී තෙ පුරෙ අහුං|
      block |පාපකම්‌මං කරිත්‌වාන පෙතලොකං ඉතො ගතාති|
    count |136|
      block |කිං නු කායෙන වාචාය මනසා දුක්‌කටං කතං|
      block |කිස්‌ස කම්‌මවිපාකෙන පෙතලොකං ඉතො ගතාති|
    count |137|
      block |චණ්‌ඩී ච ඵරුසා චාසිං ඉස්‌සුකී මච්‌ඡරී සඨා|
      block |තාහං දුරුත්‌තං වත්‌වාන පෙතලොකං ඉතො ගතාති|
    count |138|
      block |සබ්‌බං අහම්‌පි ජානාමි යථා ත්‌වං චණ්‌ඩිකා අහු|
      block |අඤ්‌ඤඤ්‌ච ඛො තං පුච්‌ඡාමි කෙනාසි පංසුකුන්‌ථිතාති|
    count |139|
      block |සීසංන්‌හාතා තුවං ආසි සුචිවත්‌ථා අලඞ්‌කතා|
      block |අහඤ්‌ච ඛො අධිමත්‌තං සමලඞ්‌කතතරා තයා|
    count |140|
      block |තස්‌සා මෙ පෙක්‌ඛමානාය සාමිකෙන සමන්‌තයි|
      block |තතො මෙ ඉස්‌සා විපුලා කොධො මෙ සමජායථ|
    count |141|
      block |තතො පංසුං ගහෙත්‌වාන පංසුනා තං හි ඔකිරිං|
      block |තස්‌ස කම්‌මවිපාකෙන තෙනම්‌හි පංසුකුන්‌ථිතාති|
    count |142|
      block |සච්‌චං අහම්‌පි ජානාමි පංසුනා මං ත්‌වමොකිරි|
      block |අඤ්‌ඤඤ්‌ච ඛො තං පුච්‌ඡාමි කෙන ඛජ්‌ජසි කච්‌ඡුයාති|
    count |143|
      block |භෙසජ්‌ජහාරී උභයො වනන්‌තං අගමිම්‌හසෙ|
      block |ත්‌වඤ්‌ච භෙසජ්‌ජමාහරි අහඤ්‌ච කපිකච්‌ඡුනො|
    count |144|
      block |තස්‌සා ත්‍යාජානමානාය සෙය්‍යං ත්‍යාහං සමොකිරිං|
      block |තස්‌ස කම්‌මවිපාකෙන තෙන ඛජ්‌ජාමි කච්‌ඡුයාති|
    count |145|
      block |සච්‌චං අහම්‌පි ජානාමි සෙය්‍යං මෙ ත්‌වං සමොකිරි|
      block |අඤ්‌ඤඤ්‌ච ඛො තං පුච්‌ඡාමි කෙනාසි නග්‌ගියා තුවන්‌ති|
    count |146|
      block |සහායානං සමයො ආසි ඤාතීනං සමිතී අහු|
      block |ත්‌වඤ්‌ච ආමන්‌තිතා ආසි සසාමිනී නො ච ඛො අහං|
    count |147|
      block |තස්‌සා ත්‍යාජානමානාය දුස්‌සං ත්‍යාහං අපානුදිං|
      block |තස්‌ස කම්‌මවිපාකෙන තෙනම්‌හි නග්‌ගියා අහන්‌ති|
    count |148|
      block |සච්‌චං අහම්‌පි ජානාමි දුස්‌සං මෙ ත්‌වං අපානුදි|
      block |අඤ්‌ඤඤ්‌ච ඛො තං පුච්‌ඡාමි කෙනාසි ගූථගන්‌ධිනීති|
    count |149|
      block |තව ගන්‌ධඤ්‌ච මාලඤ්‌ච පච්‌චග්‌ඝඤ්‌ච විලෙපනං|
      block |ගූථකූපෙ අධාරෙසිං තං පාපං පකතං මයා|
      block |තස්‌ස කම්‌මවිපාකෙන තෙනම්‌හි ගූථගන්‌ධිනීති|
    count |150|
      block |සච්‌චං අහම්‌පි ජානාමි තං පාපං පකතං තයා|
      block |අඤ්‌ඤඤ්‌ච ඛො තං පුච්‌ඡාමි කෙනාසි දුග්‌ගතා තුවන්‌ති|
    count |151|
      block |උභින්‌නං සමකං ආසි යං ගෙහෙ විජ්‌ජතෙ ධනං|
      block |සන්‌තෙසු දෙය්‍යධම්‌මෙසු දීපං නාකාසිමත්‌තනො|
      block |තස්‌ස කම්‌මවිපාකෙන තෙනම්‌හි දුග්‌ගතා අහං|
    count |152|
      block |තදෙව මං ත්‌වං අවච පාපකම්‌මං නිසෙවසි|
      block |න හි පාපෙහි කම්‌මෙහි සුලභා හොති සුග්‌ගතීති|
    count |153|
      block |වාමතො මං ත්‌වං පච්‌චෙසි අථොපි මං උසූයසි|
      block |පස්‌ස පාපානං කම්‌මානං විපාකො හොති යාදිසො|
    count |154|
      block |තෙ ඝරා තා ච දාසියො තානෙවාභරණානිමෙ|
      block |තෙ අඤ්‌ඤෙ පරිචාරෙන්‌ති න භොගා හොන්‌ති සස්‌සතා|
    count |155|
      block |ඉදානි භූතස්‌ස පිතා ආපණා ගෙහමෙහිති|
      block |අප්‌පෙව තෙ දදෙ කිඤ්‌චි මා සු තාව ඉතො අගාති|
    count |156|
      block |නග්‌ගා දුබ්‌බණ්‌ණරූපාම්‌හි කිසා ධමනිසන්‌ථතා|
      block |කොපීනමෙතං ඉත්‌ථීනං මා මං භූතපිතාද්‌දසාති|
    count |157|
      block |හන්‌ද කිං වා ත්‍යාහං දම්‌මි කිං වා තෙධ කරොමහං|
      block |යෙන ත්‌වං සුඛිතා අස්‌ස සබ්‌බකාමසමිද්‌ධිනීති|
    count |158|
      block |චත්‌තාරො භික්‌ඛූ සඞ්‌ඝතො චත්‌තාරො පන පුග්‌ගලා|
      block |අට්‌ඨ භික්‌ඛූ භොජයිත්‌වා මම දක්‌ඛිණමාදිස|
      block |තදාහං සුඛිතා හෙස්‌සං සබ්‌බකාමසමිද්‌ධිනීති|
    count |159|
      block |සාධූති සා පටිස්‌සුත්‌වා භොජයිත්‌වාට්‌ඨ භික්‌ඛවො|
      block |වත්‌ථෙහච්‌ඡාදයිත්‌වාන තස්‌සා දක්‌ඛිණමාදිසී|
    count |160|
      block |සමනන්‌තරානුද්‌දිට්‌ඨෙ විපාකො උදපජ්‌ජථ|
      block |භොජනච්‌ඡාදනපානීයං දක්‌ඛිණාය ඉදං ඵලං|
    count |161|
      block |තතො සුද්‌ධා සුචිවසනා කාසිකුත්‌තමධාරිනී|
      block |විචිත්‌තවත්‌ථාභරණා සපත්‌තිං උපසඞ්‌කමි|
    count |162|
      block |අභික්‌කන්‌තෙන වණ්‌ණෙන යා ත්‌වං තිට්‌ඨසි දෙවතෙ|
      block |ඔභාසෙන්‌තී දිසා සබ්‌බා ඔසධී විය තාරකා|
    count |163|
      block |කෙන තෙතාදිසො වණ්‌ණො කෙන තෙ ඉධ මිජ්‌ඣති|
      block |උප්‌පජ්‌ජන්‌ති ච තෙ භොගා යෙ කෙචි මනසො පියා|
    count |164|
      block |පුච්‌ඡාමි තං දෙවි මහානුභාවෙ මනුස්‌සභූතා කිමකාසි පුඤ්‌ඤං|
      block |කෙනාසි එවං ජලිතානුභාවා වණ්‌ණො ච තෙ සබ්‌බදිසා පභාසතීති|
    count |165|
      block |අහං මත්‌තා තුවං තිස්‌සා සපත්‌තී තෙ පුරෙ අහුං|
      block |පාපකම්‌මං කරිත්‌වාන පෙතලොකං ඉතො ගතා|
    count |166|
      block |තව දින්‌නෙන දානෙන මොදාමි අකුතොභයා|
      block |චීරං ජීවාහි භගිනි සහ සබ්‌බෙහි ඤාතිභි|
      block |අසොකං විරජං ඨානං ආවාසං වසවත්‌තිනං|
    count |167|
      block |ඉධ ධම්‌මං චරිත්‌වාන දානං දත්‌වාන සොභනෙ|
      block |විනෙය්‍ය මච්‌ඡෙරමලං සමූලං අනින්‌දිතා සග්‌ගමුපෙහි ඨානන්‌ති|
    stand |මත්‌තාපෙතිවත්‌ථු තතියං|
  block |නන්‌දාපෙතිවත්‌ථු|
    count |168|
      block |කාළී දුබ්‌බණ්‌ණරූපාසි ඵරුසා භීරුදස්‌සනා|
      block |පිඞ්‌ගලාසි කළාරාසි න තං මඤ්‌ඤාමි මානුසින්‌ති|
    count |169|
      block |අහං නන්‌දා නන්‌දිසෙන භරියා තෙ පුරෙ අහුං|
      block |පාපකම්‌මං කරිත්‌වාන පෙතලොකං ඉතො ගතාති|
    count |170|
      block |කිං නු කායෙන වාචාය මනසා දුක්‌කටං කතං|
      block |කිස්‌ස කම්‌මවිපාකෙන පෙතලොකං ඉතො ගතාති|
    count |171|
      block |චණ්‌ඩී ච ඵරුසා චාසිං තයි චාපි අගාරවා|
      block |තාහං දුරුත්‌තං වත්‌වාන පෙතලොකං ඉතො ගතාති|
    count |172|
      block |හන්‌දුත්‌තරීයං දදාමි තෙ ඉමං දුස්‌සං නිවාසය|
      block |ඉමං දුස්‌සං නිවාසෙත්‌වා එහි නෙස්‌සාමි තං ඝරං|
    count |173|
      block |වත්‌ථඤ්‌ච අන්‌නපානඤ්‌ච ලච්‌ඡසි ත්‌වං ඝරං ගතා|
      block |පුත්‌තෙ ච තෙ පස්‌සිස්‌සසි සුණිසායො ච දක්‌ඛසීති|
    count |174|
      block |හත්‌ථෙන හත්‌ථෙ තෙ දින්‌නං න මය්‌හං උපකප්‌පති|
      block |භික්‌ඛූ ච සීලසම්‌පන්‌නෙ වීතරාගෙ බහුස්‌සුතෙ|
    count |175|
      block |තප්‌පෙහි අන්‌නපානෙන මම දක්‌ඛිණමාදිස|
      block |තදාහං සුඛිතා හෙස්‌සං සබ්‌බකාමසමිද්‌ධිනීති|
    count |176|
      block |සාධූති සො පටිස්‌සුත්‌වා දානං විපුලමාකිරි|
      block |අන්‌නං පානං ඛාදනීයං වත්‌ථසෙනාසනානි ච|
      block |ඡත්‌තං ගන්‌ධඤ්‌ච මාලඤ්‌ච විවිධා ච උපාහනා|
    count |177|
      block |භික්‌ඛූ ච සීලසම්‌පන්‌නෙ වීතරාගෙ බහුස්‌සුතෙ|
      block |තප්‌පෙත්‌වා අන්‌නපානෙන තස්‌සා දක්‌ඛිණමාදිසී|
    count |178|
      block |සමනන්‌තරානුද්‌දිට්‌ඨෙ විපාකො උදපජ්‌ජථ|
      block |භොජනච්‌ඡාදනපානීයං දක්‌ඛිණාය ඉදං ඵලං|
    count |179|
      block |තතො සුද්‌ධා සුචිවසනා කාසිකුත්‌තමධාරිනී|
      block |විචිත්‌තවත්‌ථාභරණා සාමිකං උපසඞ්‌කමි|
    count |180|
      block |අභික්‌කන්‌තෙන වණ්‌ණෙන යා ත්‌වං තිට්‌ඨසි දෙවතෙ|
      block |ඔභාසෙන්‌තී දිසා සබ්‌බා ඔසධී විය තාරකා|
    count |181|
      block |කෙන තෙතාදිසො වණ්‌ණො කෙන තෙ ඉධ මිජ්‌ඣති|
      block |උප්‌පජ්‌ජන්‌ති ච තෙ භොගා යෙ කෙචි මනසො පියා|
    count |182|
      block |පුච්‌ඡාමි තං දෙවි මහානුභාවෙ මනුස්‌සභූතා කිමකාසි පුඤ්‌ඤං|
      block |කෙනාසි එවං ජලිතානුභාවා වණ්‌ණො ච තෙ සබ්‌බදිසා පභාසතීති|
    count |183|
      block |අහං නන්‌දා නන්‌දිසෙන භරියා තෙ පුරෙ අහුං|
      block |පාපකම්‌මං කරිත්‌වාන පෙතලොකං ඉතො ගතා|
    count |184|
      block |තව දින්‌නෙන දානෙන මොදාමි අකුතොභයා|
      block |චිරං ජීව ගහපති සහ සබ්‌බෙහි ඤාතිභි|
      block |අසොකං විරජං ඛෙමං ආවාසං වසවත්‌තිනං|
    count |185|
      block |ඉධ ධම්‌මං චරිත්‌වාන දානං දත්‌වා ගහපති|
      block |විනෙය්‍ය මච්‌ඡෙරමලං සමූලං අනින්‌දිතො සග්‌ගමුපෙහි ඨානන්‌ති|
    stand |නන්‌දාපෙතිවත්‌ථු චතුත්‌ථං|
  block |මට්‌ඨකුණ්‌ඩලීපෙතවත්‌ථු|
    count |186|
      block |අලඞ්‌කතො මට්‌ඨකුණ්‌ඩලී මාලධාරී හරිචන්‌දනුස්‌සදො|
      block |බාහා පග්‌ගය්‌හ කන්‌දසි වනමජ්‌ඣෙ කිං දුක්‌ඛිතො තුවන්‌ති|
    count |187|
      block |සොවණ්‌ණමයො පභස්‌සරො උප්‌පන්‌නො රථපඤ්‌ජරො මම|
      block |තස්‌ස චක්‌කයුගං න වින්‌දාමි තෙන දුක්‌ඛෙන ජහාමි ජීවිතන්‌ති|
    count |188|
      block |සොවණ්‌ණමයං මණිමයං ලොහිතකමයං අථ රූපියමයං|
      block |ආචික්‌ඛ මෙ භද්‌දමාණව චක්‌කයුගං පටිපාදයාමි තෙති|
    count |189|
      block |සො මාණවො තස්‌ස පාවදි චන්‌දසූරියා උභයෙත්‌ථ දිස්‌සරෙ|
      block |සොවණ්‌ණමයො රථො මම තෙන චක්‌කයුගෙන සොභතීති|
    count |190|
      block |බාලො ඛො ත්‌වං අසි මාණව යො ත්‌වං පත්‌ථයසෙ අපත්‌ථියං|
      block |මඤ්‌ඤාමි තුවං මරිස්‌සසි න හි ත්‌වං ලච්‌ඡසි චන්‌දසූරියෙති|
    count |191|
      block |ගමනාගමනම්‌පි දිස්‌සති වණ්‌ණධාතු උභයත්‌ථ වීථියා|
      block |පෙතො කාලකතො න දිස්‌සති කො නිධ කන්‌දතං බාල්‍යතරොති|
    count |192|
      block |සච්‌චං ඛො වදෙසි මාණව අහමෙව කන්‌දතං බාල්‍යතරො|
      block |චන්‌දං විය දාරකො රුදං පෙතං කාලකතාභිපත්‌ථයින්‌ති|
    count |193|
      block |ආදිත්‌තං වත මං සන්‌තං ඝතසිත්‌තංව පාවකං|
      block |වාරිනා විය ඔසිඤ්‌චං සබ්‌බං නිබ්‌බාපයෙ දරං|
    count |194|
      block |අබ්‌බහී වත මෙ සල්‌ලං සොකං හදයනිස්‌සිතං|
      block |යො මෙ සොකපරෙතස්‌ස පුත්‌තසොකං අපානුදි|
    count |195|
      block |ස්‌වාහං අබ්‌බූළ්‌හසල්‌ලොස්‌මි සීතිභූතොස්‌මි නිබ්‌බුතො|
      block |න සොචාමි න රොදාමි තව සුත්‌වාන මාණවාති|
    count |196|
      block |දෙවතා නුසි ගන්‌ධබ්‌බො අදු සක්‌කො පුරින්‌දදො|
      block |කො වා ත්‌වං කස්‌ස වා පුත්‌තො කථං ජානෙමු තං මයන්‌ති|
    count |197|
      block |යඤ්‌ච කන්‌දසි යඤ්‌ච රොදසි පුත්‌තං ආළාහනෙ සයං දහිත්‌වා|
      block |ස්‌වාහං කුසලං කරිත්‌වා කම්‌මං තිදසානං සහබ්‍යතං ගතොති|
    count |198|
      block |අප්‌පං වා බහුං වා නාද්‌දසාම දානං දදන්‌තස්‌ස සකෙ අගාරෙ|
      block |උපොසථකම්‌මං වා තාදිසං කෙන කම්‌මෙන ගතොසි දෙවලොකන්‌ති|
    count |199|
      block |ආබාධිකොහං දුක්‌ඛිතො ගිලානො ආතුරරූපොම්‌හි සකෙ නිවෙසනෙ|
      block |බුද්‌ධං විගතරජං විතිණ්‌ණකඞ්‌ඛං අද්‌දක්‌ඛිං සුගතං අනොමපඤ්‌ඤං|
    count |200|
      block |ස්‌වාහං මුදිතමනො පසන්‌නචිත්‌තො අඤ්‌ජලිං අකරිං තථාගතස්‌ස|
      block |තාහං කුසලං කරිත්‌වාන කම්‌මං තිදසානං සහබ්‍යතං ගතොති|
    count |201|
      block |අච්‌ඡරියං වත අබ්‌භුතං වත අඤ්‌ජලිකම්‌මස්‌ස අයමීදිසො විපාකො|
      block |අහම්‌පි මුදිතමනො පසන්‌නචිත්‌තො අජ්‌ජෙව බුද්‌ධං සරණං වජාමීති|
    count |202|
      block |අජ්‌ජෙව බුද්‌ධං සරණං වජාහි ධම්‌මඤ්‌ච සඞ්‌ඝඤ්‌ච පසන්‌නචිත්‌තො|
      block |තථෙව සික්‌ඛාය පදානි පඤ්‌ච අඛණ්‌ඩඵුල්‌ලානි සමාදියස්‌සු|
    count |203|
      block |පාණාතිපාතා විරමස්‌සු ඛිප්‌පං ලොකෙ අදින්‌නං පරිවජ්‌ජයස්‌සු|
      block |අමජ්‌ජපො මා ච මුසා භණාහි සකෙන දාරෙන ච හොහි තුට්‌ඨොති|
    count |204|
      block |අත්‌ථකාමොසි මෙ යක්‌ඛ හිතකාමොසි දෙවතෙ|
      block |කරොමි තුය්‌හං වචනං ත්‌වංසි ආචරියො මමාති|
    count |205|
      block |උපෙමි සරණං බුද්‌ධං ධම්‌මඤ්‌චාපි අනුත්‌තරං|
      block |සඞ්‌ඝඤ්‌ච නරදෙවස්‌ස ගච්‌ඡාමි සරණං අහං|
    count |206|
      block |පාණාතිපාතා විරමාමි ඛිප්‌පං ලොකෙ අදින්‌නං පරිවජ්‌ජයාමි|
      block |අමජ්‌ජපො නො ච මුසා භණාමි සකෙන දාරෙන ච හොමි තුට්‌ඨොති|
    stand |මට්‌ඨකුණ්‌ඩලීපෙතවත්‌ථු පඤ්‌චමං|
  block |කණ්‌හපෙතවත්‌ථු|
    count |207|
      block |උට්‌ඨෙහි කණ්‌හ කිං සෙසි කො අත්‌ථො සුපනෙන තෙ|
      block |යො ච තුය්‌හං සකො භාතා හදයං චක්‌ඛු ච දක්‌ඛිණං|
      block |තස්‌ස වාතා බලීයන්‌ති සසං ජප්‌පති කෙසවාති|
    count |208|
      block |තස්‌ස තං වචනං සුත්‌වා රොහිණෙය්‍යස්‌ස කෙසවො|
      block |තරමානරූපො වුට්‌ඨාසි භාතුසොකෙන අට්‌ටිතො|
    count |209|
      block |කිං නු උම්‌මත්‌තරූපොව කෙවලං ද්‌වාරකං ඉමං|
      block |සසො සසොති ලපසි කීදිසං සසමිච්‌ඡසි|
    count |210|
      block |සොවණ්‌ණමයං මණිමයං ලොහමයං අථ රූපියමයං|
      block |සඞ්‌ඛසිලාපවාළමයං කාරයිස්‌සාමි තෙ සසං|
    count |211|
      block |සන්‌ති අඤ්‌ඤෙපි සසකා අරඤ්‌ඤවනගොචරා|
      block |තෙපි තෙ ආනයිස්‌සාමි කීදිසං සසමිච්‌ඡසීති|
    count |212|
      block |නාහමෙතෙ සසෙ ඉච්‌ඡෙ යෙ සසා පථවිස්‌සිතා|
      block |චන්‌දතො සසමිච්‌ඡාමි තං මෙ ඔහර කෙසවාති|
    count |213|
      block |සො නූන මධුරං ඤාති ජීවිතං විජහිස්‌සසි|
      block |අපත්‌ථියං පත්‌ථයසි චන්‌දතො සසමිච්‌ඡසීති|
    count |214|
      block |එවං චෙ කණ්‌හ ජානාසි යථඤ්‌ඤමනුසාසසි|
      block |කස්‌මා පුරෙ මතං පුත්‌තං අජ්‌ජාපි මනුසොචසි|
    count |215|
      block |න යං ලබ්‌භා මනුස්‌සෙන අමනුස්‌සෙන වා පන|
      block |ජාතො මෙ මා මරි පුත්‌තො කුතො ලබ්‌භා අලබ්‌භියං|
    count |216|
      block |න මන්‌තා මූලභෙසජ්‌ජා ඔසධෙහි ධනෙන වා|
      block |සක්‌කා ආනයිතුං කණ්‌හ යං පෙතමනුසොචසි|
    count |217|
      block |මහද්‌ධනා මහාභොගා රට්‌ඨවන්‌තොපි ඛත්‌තියා|
      block |පහූතධනධඤ්‌ඤාසෙ තෙපි නො අජරාමරා|
    count |218|
      block |ඛත්‌තියා බ්‍රාහ්‌මණා වෙස්‌සා සුද්‌දා චණ්‌ඩාලපුක්‌කුසා|
      block |එතෙ චඤ්‌ඤෙ ච ජාතියා තෙපි නො අජරාමරා|
    count |219|
      block |යෙ මන්‌තං පරිවත්‌තෙන්‌ති ඡළඞ්‌ගං බ්‍රහ්‌මචින්‌තිතං|
      block |එතෙ චඤ්‌ඤෙ ච විජ්‌ජාය තෙපි නො අජරාමරා|
    count |220|
      block |ඉසයො වාපි යෙ සන්‌තා සඤ්‌ඤතත්‌තා තපස්‌සිනො|
      block |සරීරං තෙපි කාලෙන විජහන්‌ති තපස්‌සිනො|
    count |221|
      block |භාවිතත්‌තා අරහන්‌තො කතකිච්‌චා අනාසවා|
      block |නික්‌ඛිපන්‌ති ඉමං දෙහං පුඤ්‌ඤපාපපරික්‌ඛයාති|
    count |222|
      block |ආදිත්‌තං වත මං සන්‌තං ඝතසිත්‌තංව පාවකං|
      block |වාරිනා විය ඔසිඤ්‌චං සබ්‌බං නිබ්‌බාපයෙ දරං|
    count |223|
      block |අබ්‌බහී වත මෙ සල්‌ලං සොකං හදයනිස්‌සිතං|
      block |යො මෙ සොකපරෙතස්‌ස පුත්‌තසොකං අපානුදි|
    count |224|
      block |ස්‌වාහං අබ්‌බූළ්‌හසල්‌ලොස්‌මි සීතිභූතොස්‌මි නිබ්‌බුතො|
      block |න සොචාමි න රොදාමි තව සුත්‌වාන භාතික|
    count |225|
      block |එවං කරොන්‌ති සප්‌පඤ්‌ඤා යෙ හොන්‌ති අනුකම්‌පකා|
      block |නිවත්‌තයන්‌ති සොකම්‌හා ඝටො ජෙට්‌ඨංව භාතරං|
    count |226|
      block |යස්‌ස එතාදිසා හොන්‌ති අමච්‌චා පරිචාරකා|
      block |සුභාසිතෙන අන්‌වෙන්‌ති ඝටො ජෙට්‌ඨංව භාතරන්‌ති|
    stand |කණ්‌හපෙතවත්‌ථු ඡට්‌ඨං|
  block |ධනපාලසෙට්‌ඨිපෙතවත්‌ථු|
    count |227|
      block |නග්‌ගො දුබ්‌බණ්‌ණරූපොසි කිසො ධමනිසන්‌ථතො|
      block |උප්‌ඵාසුලිකො කිසිකො කො නු ත්‌වමසි මාරිස|
    count |228|
      block |අහං භදන්‌තෙ පෙතොම්‌හි දුග්‌ගතො යමලොකිකො|
      block |පාපකම්‌මං කරිත්‌වාන පෙතලොකං ඉතො ගතො|
    count |229|
      block |කිං නු කායෙන වාචාය මනසා දුක්‌කටං කතං|
      block |කිස්‌ස කම්‌මවිපාකෙන පෙතලොකං ඉතො ගතො|
    count |230|
      block |නගරං අත්‌ථි පණ්‌ණානං එරකච්‌ඡන්‌ති විස්‌සුතං|
      block |තත්‌ථ සෙට්‌ඨි පුරෙ ආසිං ධනපාලොති මං විදූ|
    count |231|
      block |අසීති සකටවාහානං හිරඤ්‌ඤස්‌ස අහොසි මෙ|
      block |පහූතං මෙ ජාතරූපං මුත්‌තා වෙළුරියා බහූ|
    count |232|
      block |තාව මහද්‌ධනස්‌සාපි න මෙ දාතුං පියං අහු|
      block |පිදහිත්‌වා ද්‌වාරං භුඤ්‌ජිං මා මං යාචනකාද්‌දසුං|
    count |233|
      block |අස්‌සද්‌ධො මච්‌ඡරී චාසිං කදරියො පරිභාසකො|
      block |දදන්‌තානං කරොන්‌තානං වාරයිස්‌සං බහු ජනෙ|
    count |234|
      block |විපාකො නත්‌ථි දානස්‌ස සංයමස්‌ස කුතො ඵලං|
      block |පොක්‌ඛරඤ්‌ඤොදපානානි ආරාමානි ච රොපිතෙ|
      block |පපායො ච විනාසෙසිං දුග්‌ගෙ සඞ්‌කමනානි ච|
    count |235|
      block |ස්‌වාහං අකතකල්‍යාණො කතපාපො තතො චුතො|
      block |උපපන්‌නො පෙත්‌තිවිසයං ඛුප්‌පිපාසසමප්‌පිතො|
    count |236|
      block |පඤ්‌චපණ්‌ණාසවස්‌සානි යතො කාලඞ්‌කතො අහං|
      block |නාභිජානාමි භුත්‌තං වා පීතං වා පන පානියං|
    count |237|
      block |යො සංයමො සො විනාසො යො විනාසො සො සංයමො|
      block |පෙතා හි කිර ජානන්‌ති යො සංයමො සො විනාසො|
    count |238|
      block |අහං පුරෙ සංයමිස්‌සං නාදාසිං බහුකෙ ධනෙ|
      block |සන්‌තෙසු දෙය්‍යධම්‌මෙසු දීපං නාකාසිමත්‌තනො|
      block |ස්‌වාහං පච්‌ඡානුතප්‌පාමි අත්‌තකම්‌මඵලූපගො|
    count |239|
      block |උද්‌ධං චතූහි මාසෙහි කාලංකිරියා භවිස්‌සති|
      block |එකන්‌තකටුකං ඝොරං නිරයං පපතිස්‌සහං|
    count |240|
      block |චතුක්‌කණ්‌ණං චතුද්‌වාරං විභත්‌තං භාගසො මිතං|
      block |අයොපාකාරපරියන්‌තං අයසා පටිකුජ්‌ජිතං|
    count |241|
      block |තස්‌ස අයොමයා භූමි ජලිතා තෙජසා යුතා|
      block |සමන්‌තා යොජනසතං ඵරිත්‌වා තිට්‌ඨති සබ්‌බදා|
    count |242|
      block |තත්‌ථාහං දීඝමද්‌ධානං දුක්‌ඛං වෙදිස්‌ස වෙදනං|
      block |ඵලං පාපස්‌ස කම්‌මස්‌ස තස්‌මා සොචාමහං භුසං|
    count |243|
      block |තං වො වදාමි භද්‌දං වො යාවන්‌තෙත්‌ථ සමාගතා|
      block |මාකත්‌ථ පාපකං කම්‌මං ආවි වා යදි වා රහො|
    count |244|
      block |සචෙ තං පාපකං කම්‌මං කරිස්‌සථ කරොථ වා|
      block |න වො දුක්‌ඛා පමුත්‍යත්‌ථි උප්‌පච්‌චාපි පලායතං|
    count |245|
      block |මත්‌තෙය්‍යා හොථ පෙත්‌තෙය්‍යා කුලෙ ජෙට්‌ඨාපචායිකා|
      block |සාමඤ්‌ඤා හොථ බ්‍රහ්‌මඤ්‌ඤා එවං සග්‌ගං ගමිස්‌සථාති|
    stand |ධනපාලසෙට්‌ඨිපෙතවත්‌ථු සත්‌තමං|
  block |චූළසෙට්‌ඨිපෙතවත්‌ථු|
    count |246|
      block |නග්‌ගො කිසො පබ්‌බජිතොසි භන්‌තෙ රත්‌තිං කුහිං ගච්‌ඡසි කිස්‌ස හෙතු|
      block |ආචික්‌ඛ මෙ තං අපි සක්‌කුණෙමු සබ්‌බෙන විත්‌තං පටිපාදයෙ තුවන්‌ති|
    count |247|
      block |බාරාණසී නගරං දූරඝුට්‌ඨං තත්‌ථාහං ගහපති අඩ්‌ඪකො අහු දීනො|
      block |අදාතා ගෙධිතමනො ආමිසස්‌මිං දුස්‌සීල්‍යෙන යමවිසයම්‌හි පත්‌තො|
    count |248|
      block |සො සූචිකාය කිලමිතො තෙහි|
      block |තෙනෙව ඤාතීසු යාමි ආමිසකිඤ්‌චික්‌ඛහෙතු|
      block |අදානසීලා න ච සද්‌දහන්‌ති|
      block |දානඵලං හොති පරම්‌හි ලොකෙ|
    count |249|
      block |ධීතා ච මය්‌හං ලපතෙ අභික්‌ඛණං දස්‌සාමි දානං පිතූනං පිතාමහානං|
      block |තමුපක්‌ඛටං පරිවිසයන්‌ති බ්‍රාහ්‌මණා යාමි අහං අන්‌ධකවින්‌දං භොත්‌තුන්‌ති|
    count |250|
      block |තමවොච රාජා අනුභවියාන තම්‌පි|
      block |එය්‍යාසි ඛිප්‌පං අහමපි කස්‌සං පූජං|
      block |ආචික්‌ඛ මෙ තං යදි අත්‌ථි හෙතු|
      block |සද්‌ධායිතං හෙතුවචො සුණොමාති|
    count |251|
      block |තථාති වත්‌වා අගමාසි තත්‌ථ භුඤ්‌ජිංසු භත්‌තං න ච දක්‌ඛිණාරහා|
      block |පච්‌චාගමි රාජගහං පුනාපරං පාතුරහොසි පුරතො ජනාධිපස්‌ස|
    count |252|
      block |දිස්‌වාන පෙතං පුනදෙව ආගතං රාජා අවොච අහමපි කිං දදාමි|
      block |ආචික්‌ඛ මෙ තං යදි අත්‌ථි හෙතු යෙන තුවං චිරතරං පීණිතො සියාති|
    count |253|
      block |බුද්‌ධඤ්‌ච සඞ්‌ඝං පරිවිසියාන රාජ අන්‌නෙන පානෙන ච චීවරෙන|
      block |තං දක්‌ඛිණං ආදිස මෙ හිතාය එවං අහං චිරතරං පීණිතො සියාති|
    count |254|
      block |තතො ච රාජා නිපතිත්‌වා තාවදෙ දානං සහත්‌ථා අතුලං දදිත්‌වා සඞ්‌ඝෙ|
      block |ආරොචෙසි පකතං තථාගතස්‌ස තස්‌ස ච පෙතස්‌ස දක්‌ඛිණං ආදිසිත්‌ථ|
    count |255|
      block |සො පූජිතො අතිවිය සොභමානො පාතුරහොසි පුරතො ජනාධිපස්‌ස|
      block |යක්‌ඛොහමස්‌මි පරමිද්‌ධිපත්‌තො න මය්‌හමත්‌ථි සමා සදිසා මානුසා|
    count |256|
      block |පස්‌සානුභාවං අපරිමිතං මමයිදං තයානුදිට්‌ඨං අතුලං දත්‌වා සඞ්‌ඝෙ|
      block |සන්‌තප්‌පිතො සතතං සදා බහූහි යාමි අහං සුඛිතො මනුස්‌සදෙවාති|
    stand |චූළසෙට්‌ඨිපෙතවත්‌ථු අට්‌ඨමං නිට්‌ඨිතං|
    stand |භාණවාරං පඨමං නිට්‌ඨිතං|
  block |අඞ්‌කුරපෙතවත්‌ථු|
    count |257|
      block |යස්‌ස අත්‌ථාය ගච්‌ඡාම කම්‌බොජං ධනහාරකා|
      block |අයං කාමදදො යක්‌ඛො ඉමං යක්‌ඛං නයාමසෙ|
    count |258|
      block |ඉමං යක්‌ඛං ගහෙත්‌වාන සාධුකෙන පසය්‌හ වා|
      block |යානං ආරොපයිත්‌වාන ඛිප්‌පං ගච්‌ඡාම ද්‌වාරකන්‌ති|
    count |259|
      block |යස්‌ස රුක්‌ඛස්‌ස ඡායාය නිසීදෙය්‍ය සයෙය්‍ය වා|
      block |න තස්‌ස සාඛං භඤ්‌ජෙය්‍ය මිත්‌තදුබ්‌භො හි පාපකොති|
    count |260|
      block |යස්‌ස රුක්‌ඛස්‌ස ඡායාය නිසීදෙය්‍ය සයෙය්‍ය වා|
      block |ඛන්‌ධම්‌පි තස්‌ස ඡින්‌දෙය්‍ය අත්‌ථො චෙ තාදිසො සියාති|
    count |261|
      block |යස්‌ස රුක්‌ඛස්‌ස ඡායාය නිසීදෙය්‍ය සයෙය්‍ය වා|
      block |න තස්‌ස පත්‌තං භින්‌දෙය්‍ය මිත්‌තදුබ්‌භො හි පාපකොති|
    count |262|
      block |යස්‌ස රුක්‌ඛස්‌ස ඡායාය නිසීදෙය්‍ය සයෙය්‍ය වා|
      block |සමූලම්‌පි තං අබ්‌බුහෙ අත්‌ථො චෙ තාදිසො සියාති|
    count |263|
      block |යස්‌සෙකරත්‌තිම්‌පි ඝරෙ වසෙය්‍ය යත්‌ථන්‌නපානං පුරිසො ලභෙථ|
      block |න තස්‌ස පාපං මනසාපි චින්‌තයෙ කතඤ්‌ඤුතා සප්‌පුරිසෙහි වණ්‌ණිතා|
    count |264|
      block |යස්‌සෙකරත්‌තිම්‌පි ඝරෙ වසෙය්‍ය අන්‌නෙන පානෙන උපට්‌ඨිතො සියා|
      block |න තස්‌ස පාපං මනසාපි චින්‌තයෙ අදුබ්‌භපාණී දහතෙ මිත්‌තදුබ්‌භිං|
    count |265|
      block |යො පුබ්‌බෙ කතකල්‍යාණො පච්‌ඡා පාපෙන හිංසති|
      block |අල්‌ලපාණිහතො පොසො න සො භද්‍රානි පස්‌සතීති|
    count |266|
      block |නාහං දෙවෙන වා මනුස්‌සෙන වා ඉස්‌සරියෙන වාහං සුප්‌පසය්‌හො|
      block |යක්‌ඛොහමස්‌මි පරමිද්‌ධිපත්‌තො දූරඞ්‌ගමො වණ්‌ණබලූපපන්‌නොති|
    count |267|
      block |පාණි තෙ සබ්‌බසො වණ්‌ණො පඤ්‌චධාරො මධුස්‌සවො|
      block |නානාරසා පග්‌ඝරන්‌ති මඤ්‌ඤෙහං තං පුරින්‌දදන්‌ති|
    count |268|
      block |නාම්‌හි දෙවො න ගන්‌ධබ්‌බො නාපි සක්‌කො පුරින්‌දදො|
      block |පෙතං මං අඞ්‌කුර ජානාහි රොරුවම්‌හා ඉධාගතන්‌ති|
    count |269|
      block |කිංසීලො කිංසමාචාරො රොරුවස්‌මිං පුරෙ තුවං|
      block |කෙන තෙ බ්‍රහ්‌මචරියෙන පුඤ්‌ඤං පාණිම්‌හි ඉජ්‌ඣතීති|
    count |270|
      block |තුන්‌නවායො පුරෙ ආසිං රොරුවස්‌මිං තදා අහං|
      block |සුකිච්‌ඡවුත්‌ති කපණො න මෙ විජ්‌ජති දාතවෙ|
    count |271|
      block |නිවෙසනඤ්‌ච මෙ ආසි අසය්‌හස්‌ස උපන්‌තිකෙ|
      block |සද්‌ධස්‌ස දානපතිනො කතපුඤ්‌ඤස්‌ස ලජ්‌ජිනො|
    count |272|
      block |තත්‌ථ යාචනකා යන්‌ති නානාගොත්‌තා වනිබ්‌බකා|
      block |තෙ ච මං තත්‌ථ පුච්‌ඡන්‌ති අසය්‌හස්‌ස නිවෙසනං|
    count |273|
      block |කත්‌ථ ගච්‌ඡාම භද්‌දං වො කත්‌ථ දානං පදීයති|
      block |තෙසාහං පුට්‌ඨො අක්‌ඛාමි අසය්‌හස්‌ස නිවෙසනං|
    count |274|
      block |පග්‌ගය්‌හ දක්‌ඛිණං බාහුං එත්‌ථ ගච්‌ඡථ භද්‌දං වො|
      block |එත්‌ථ දානං පදීයති අසය්‌හස්‌ස නිවෙසනෙ|
    count |275|
      block |තෙන පාණි කාමදදො තෙන පාණි මධුස්‌සවො|
      block |තෙන මෙ බ්‍රහ්‌මචරියෙන පුඤ්‌ඤං පාණිම්‌හි ඉජ්‌ඣතීති|
    count |276|
      block |න කිර ත්‌වං අදා දානං සකපාණීහි කස්‌සචි|
      block |පරස්‌ස දානං අනුමොදමානො පාණිං පග්‌ගය්‌හ පාවදි|
    count |277|
      block |තෙන පාණි කාමදදො තෙන පාණි මධුස්‌සවො|
      block |තෙන තෙ බ්‍රහ්‌මචරියෙන පුඤ්‌ඤං පාණිම්‌හි ඉජ්‌ඣති|
    count |278|
      block |යො සො දානමදා භන්‌තෙ පසන්‌නො සකපාණිභි|
      block |සො හිත්‌වා මානුසං දෙහං කිං නු සො දිසතං ගතොති|
    count |279|
      block |නාහං පජානාමි අසය්‌හසාහිනො අඞ්‌ගීරසස්‌ස ගතිං ආගතිං වා|
      block |සුතඤ්‌ච මෙ වෙස්‌සවණස්‌ස සන්‌තිකෙ සක්‌කස්‌ස සහබ්‍යතං ගතො අසය්‌හොති|
    count |280|
      block |අලමෙව කාතුං කල්‍යාණං දානං දාතුං යථාරහං|
      block |පාණිං කාමදදං දිස්‌වා කො පුඤ්‌ඤං න කරිස්‌සති|
    count |281|
      block |සො හි නූන ඉතො ගන්‌ත්‌වා අනුප්‌පත්‌වාන ද්‌වාරකං|
      block |දානං පට්‌ඨපයිස්‌සාමි යං මමස්‌ස සුඛාවහං|
    count |282|
      block |දස්‌සාමන්‌නඤ්‌ච පානඤ්‌ච වත්‌ථසෙනාසනානි ච|
      block |පපඤ්‌ච උදපානඤ්‌ච දුග්‌ගෙ සඞ්‌කමනානි චාති|
    count |283|
      block |කෙන තෙ අඞ්‌ගුලී කුණා මුඛඤ්‌ච කුණලීකතං|
      block |අක්‌ඛීනි ච පග්‌ඝරන්‌ති කිං පාපං පකතං තයාති|
    count |284|
      block |අඞ්‌ගීරසස්‌ස ගහපතිනො සද්‌ධස්‌ස ඝරමෙසිනො|
      block |තස්‌සාහං දානවිස්‌සග්‌ගෙ දානෙ අධිකතො අහුං|
    count |285|
      block |තත්‌ථ යාචනකෙ දිස්‌වා ආගතෙ භොජනත්‌ථිකෙ|
      block |එකමන්‌තං අපක්‌කම්‌ම අකාසිං කුණලිං මුඛං|
    count |286|
      block |තෙන මෙ අඞ්‌ගුලී කුණා මුඛඤ්‌ච කුණලීකතං|
      block |අක්‌ඛීනි මෙ පග්‌ඝරන්‌ති තං පාපං පකතං මයාති|
    count |287|
      block |ධම්‌මෙන තෙ කාපුරිස මුඛඤ්‌ච කුණලීකතං|
      block |අක්‌ඛීනි ච පග්‌ඝරන්‌ති යං තං පරස්‌ස දානස්‌ස|
      block |අකාසි කුණලිං මුඛං|
    count |288|
      block |කථං හි දානං දදමානො කරෙය්‍ය පරපත්‌තියං|
      block |අන්‌නං පානං ඛාදනීයං වත්‌ථසෙනාසනානි ච|
    count |289|
      block |සො හි නූන ඉතො ගන්‌ත්‌වා අනුප්‌පත්‌වාන ද්‌වාරකං|
      block |දානං පට්‌ඨපයිස්‌සාමි යං මමස්‌ස සුඛාවහං|
    count |290|
      block |දස්‌සාමන්‌නඤ්‌ච පානඤ්‌ච වත්‌ථසෙනාසනානි ච|
      block |පපඤ්‌ච උදපානඤ්‌ච දුග්‌ගෙ සඞ්‌කමනානි චාති|
    count |291|
      block |තතො හි සො නිවත්‌තිත්‌වා අනුප්‌පත්‌වාන ද්‌වාරකං|
      block |දානං පට්‌ඨපයි අඞ්‌කුරො යංතුමස්‌ස සුඛාවහං|
    count |292|
      block |අදා අන්‌නඤ්‌ච පානඤ්‌ච වත්‌ථසෙනාසනානි ච|
      block |පපඤ්‌ච උදපානඤ්‌ච විප්‌පසන්‌නෙන චෙතසා|
    count |293|
      block |කො ඡාතො කො ච තසිතො කො වත්‌ථං පරිදහිස්‌සති|
      block |කස්‌ස සන්‌තානි යොග්‌ගානි ඉතො යොජෙන්‌තු වාහනං|
    count |294|
      block |කො ඡත්‌තිච්‌ඡති ගන්‌ධඤ්‌ච කො මාලං කො උපාහනං|
      block |ඉතිස්‌සු තත්‌ථ ඝොසෙන්‌ති කප්‌පකා සූදමාගධා|
      block |සදා සායඤ්‌ච පාතො ච අඞ්‌කුරස්‌ස නිවෙසනෙ|
    count |295|
      block |සුඛං සුපති අඞ්‌කුරො ඉති ජානාති මං ජනො|
      block |දුක්‌ඛං සුපාමි සින්‌ධක යං න පස්‌සාමි යාචකෙ|
    count |296|
      block |සුඛං සුපති අඞ්‌කුරො ඉති ජානාති මං ජනො|
      block |දුක්‌ඛං සින්‌ධක සුපාමි අප්‌පකෙ සු වනිබ්‌බකෙති|
    count |297|
      block |සක්‌කො චෙ තෙ වරං දජ්‌ජා තාවතිංසානමිස්‌සරො|
      block |කිස්‌ස සබ්‌බස්‌ස ලොකස්‌ස වරමානො වරං වරෙති|
    count |298|
      block |සක්‌කො චෙ මෙ වරං දජ්‌ජා තාවතිංසානමිස්‌සරො|
      block |කාලුට්‌ඨිතස්‌ස මෙ සතො සුරියුග්‌ගමනං පති|
      block |දිබ්‌බා භක්‌ඛා පාතුභවෙය්‍යුං සීලවන්‌තො ච යාචකා|
    count |299|
      block |දදතො මෙ න ඛීයෙථ දත්‌වා නානුතපෙය්‍යහං|
      block |දදං චිත්‌තං පසාදෙය්‍යං එතං සක්‌කං වරං වරෙති|
    count |300|
      block |න සබ්‌බවිත්‌තානි පරෙ පවෙච්‌ඡෙ දදෙය්‍ය දානඤ්‌ච ධනඤ්‌ච රක්‌ඛෙ|
      block |තස්‌මා හි දානා ධනමෙව සෙය්‍යො අතිප්‌පදානෙන කුලා න හොන්‌ති|
    count |301|
      block |අදානමතිදානඤ්‌ච නප්‌පසංසන්‌ති පණ්‌ඩිතා|
      block |තස්‌මා හි දානා ධනමෙව සෙය්‍යො සමෙන වත්‌තෙය්‍ය ස ධීරධම්‌මොති|
    count |302|
      block |අහො වත රෙ අහමෙව දජ්‌ජං සන්‌තො ච මං සප්‌පුරිසා භජෙය්‍යුං|
      block |මෙඝොව නින්‌නානි පරිපූරයන්‌තො සන්‌තප්‌පයෙ සබ්‌බවනිබ්‌බකානං|
    count |303|
      block |යස්‌ස යාචනකෙ දිස්‌වා මුඛවණ්‌ණො පසීදති|
      block |දත්‌වා අත්‌තමනො හොති තං ඝරං වසතො සුඛං|
    count |304|
      block |යස්‌ස යාචනකෙ දිස්‌වා මුඛවණ්‌ණො පසීදති|
      block |දත්‌වා අත්‌තමනො හොති එසා යඤ්‌ඤස්‌ස සම්‌පදා|
    count |305|
      block |පුබ්‌බෙව දානා සුමනො දදං චිත්‌තං පසාදයෙ|
      block |දත්‌වා අත්‌තමනො හොති එසා යඤ්‌ඤස්‌ස සම්‌පදාති|
    count |306|
      block |සට්‌ඨි වාහසහස්‌සානි අඞ්‌කුරස්‌ස නිවෙසනෙ|
      block |භොජනං දීයතෙ නිච්‌චං පුඤ්‌ඤපෙක්‌ඛස්‌ස ජන්‌තුනො|
    count |307|
      block |තිසහස්‌සානි සූදානි හි ආමුත්‌තමණිකුණ්‌ඩලා|
      block |අඞ්‌කුරං උපජීවන්‌ති දානෙ යඤ්‌ඤස්‌ස වාවටා|
    count |308|
      block |සට්‌ඨි පුරිසසහස්‌සානි ආමුත්‌තමණිකුණ්‌ඩලා|
      block |අඞ්‌කුරස්‌ස මහාදානෙ කට්‌ඨං ඵාලෙන්‌ති මාණවා|
    count |309|
      block |සොළසිත්‌ථිසහස්‌සානි සබ්‌බාලඞ්‌කාරභූසිතා|
      block |අඞ්‌කුරස්‌ස මහාදානෙ විධා පිණ්‌ඩෙන්‌ති නාරියො|
    count |310|
      block |සොළසිත්‌ථිසහස්‌සානි සබ්‌බාලඞ්‌කාරභූසිතා|
      block |අඞ්‌කුරස්‌ස මහාදානෙ දබ්‌බිගාහා උපට්‌ඨිතා|
    count |311|
      block |බහුං බහූනං පාදාසි චිරං පාදාසි ඛත්‌තියො|
      block |සක්‌කච්‌චඤ්‌ච සහත්‌ථා ච චිත්‌තීකත්‌වා පුනප්‌පුනං|
    count |312|
      block |බහූ මාසෙ ච පක්‌ඛෙ ච උතුසංවච්‌ඡරානි ච|
      block |මහාදානං පවත්‌තෙසි අඞ්‌කුරො දීඝමන්‌තරං|
    count |313|
      block |එවං දත්‌වා යජිත්‌වා ච අඞ්‌කුරො දීඝමන්‌තරං|
      block |සො හිත්‌වා මානුසං දෙහං තාවතිංසූපගො අහු|
    count |314|
      block |කටච්‌ඡුභික්‌ඛං දත්‌වාන අනුරුද්‌ධස්‌ස ඉන්‌දකො|
      block |සො හිත්‌වා මානුසං දෙහං තාවතිංසූපගො අහු|
    count |315|
      block |දසහි ඨානෙහි අඞ්‌කුරං ඉන්‌දකො අතිරොචති|
      block |රූපෙ සද්‌දෙ රසෙ ගන්‌ධෙ ඵොට්‌ඨබ්‌බෙ ච මනොරමෙ|
    count |316|
      block |ආයුනා යසසා චෙව වණ්‌ණෙන ච සුඛෙන ච|
      block |ආධිපච්‌චෙන අඞ්‌කුරං ඉන්‌දකො අතිරොචති|
    count |317|
      block |තාවතිංසෙ යදා බුද්‌ධො සිලායං පණ්‌ඩුකම්‌බලෙ|
      block |පාරිච්‌ඡත්‌තකමූලම්‌හි විහාසි පුරිසුත්‌තමො|
    count |318|
      block |දසසු ලොකධාතූසු සන්‌නිපතිත්‌වාන දෙවතා|
      block |පයිරුපාසන්‌ති සම්‌බුද්‌ධං වසන්‌තං නගමුද්‌ධනි|
    count |319|
      block |න කොචි දෙවො වණ්‌ණෙන සම්‌බුද්‌ධං අතිරොචති|
      block |සබ්‌බෙ දෙවෙ අතික්‌කම්‌ම සම්‌බුද්‌ධොව විරොචති|
    count |320|
      block |යොජනානි දස ද්‌වෙ ච අඞ්‌කුරොයං තදා අහු|
      block |අවිදූරෙව බුද්‌ධස්‌ස ඉන්‌දකො අතිරොචති|
    count |321|
      block |ඔලොකෙත්‌වාන සම්‌බුද්‌ධො අඞ්‌කුරඤ්‌චාපි ඉන්‌දකං|
      block |දක්‌ඛිණෙය්‍යං සම්‌භාවෙන්‌තො ඉදං වචනමබ්‍රවි|
    count |322|
      block |මහාදානං තයා දින්‌නං අඞ්‌කුර දීඝමන්‌තරං|
      block |අතිදූරෙ නිසින්‌නොසි ආගච්‌ඡ මම සන්‌තිකෙති|
    count |323|
      block |චොදිතො භාවිතත්‌තෙන අඞ්‌කුරො ඉදමබ්‍රවි|
      block |කිං මය්‌හං තෙන දානෙන දක්‌ඛිණෙය්‍යෙන සුඤ්‌ඤතං|
    count |324|
      block |අයං සො ඉන්‌දකො යක්‌ඛො දජ්‌ජා දානං පරිත්‌තකං|
      block |අතිරොචති අම්‌හෙහි චන්‌දො තාරගණෙ යථාති|
    count |325|
      block |උජ්‌ජඞ්‌ගලෙ යථා ඛෙත්‌තෙ බීජං බහුම්‌පි රොපිතං|
      block |න විපුලඵලං හොති නපි තොසෙති කස්‌සකං|
    count |326|
      block |තථෙව දානං බහුකං දුස්‌සීලෙසු පතිට්‌ඨිතං|
      block |න විපුලඵලං හොති නපි තොසෙති දායකං|
    count |327|
      block |යථාපි භද්‌දකෙ ඛෙත්‌තෙ බීජං අප්‌පම්‌පි රොපිතං|
      block |සම්‌මා ධාරං පවෙච්‌ඡන්‌තෙ ඵලං තොසෙති කස්‌සකං|
    count |328|
      block |තථෙව සීලවන්‌තෙසු ගුණවන්‌තෙසු තාදිසු|
      block |අප්‌පකම්‌පි කතං කාරං පුඤ්‌ඤං හොති මහප්‌ඵලන්‌ති|
    count |329|
      block |විචෙය්‍ය දානං දාතබ්‌බං යත්‌ථ දින්‌නං මහප්‌ඵලං|
      block |විචෙය්‍ය දානං දත්‌වාන සග්‌ගං ගච්‌ඡන්‌ති දායකා|
    count |330|
      block |විචෙය්‍ය දානං සුගතප්‌පසත්‌ථං යෙ දක්‌ඛිණෙය්‍යා ඉධ ජීවලොකෙ|
      block |එතෙසු දින්‌නානි මහප්‌ඵලානි බීජානි වුත්‌තානි යථා සුඛෙත්‌තෙති|
    stand |අඞ්‌කුරපෙතවත්‌ථු නවමං|
  block |උත්‌තරමාතුපෙතිවත්‌ථු|
    count |331|
      block |දිවාවිහාරගතං භික්‌ඛුං ගඞ්‌ගාතීරෙ නිසින්‌නකං|
      block |තං පෙතී උපසඞ්‌කම්‌ම දුබ්‌බණ්‌ණා භීරුදස්‌සනා|
    count |332|
      block |කෙසා චස්‌සා අතිදීඝා යාවභූමාවලම්‌බරෙ|
      block |කෙසෙහි සා පටිච්‌ඡන්‌නා සමණං එතදබ්‍රවි|
    count |333|
      block |පඤ්‌චපණ්‌ණාසවස්‌සානි යතො කාලඞ්‌කතා අහං|
      block |නාභිජානාමි භුත්‌තං වා පීතං වා පන පානියං|
      block |දෙහි ත්‌වං පානියං භන්‌තෙ තසිතා පානියාය මෙති|
    count |334|
      block |අයං සීතොදිකා ගඞ්‌ගා හිමවන්‌තතො සන්‌දති|
      block |පිව එත්‌තො ගහෙත්‌වාන කිං මං යාචසි පානියන්‌ති|
    count |335|
      block |සචාහං භන්‌තෙ ගඞ්‌ගාය සයං ගණ්‌හාමි පානියං|
      block |ලොහිතං මෙ පරිවත්‌තති තස්‌මා යාචාමි පානියන්‌ති|
    count |336|
      block |කිං නු කායෙන වාචාය මනසා දුක්‌කටං කතං|
      block |කිස්‌ස කම්‌මවිපාකෙන ගඞ්‌ගා තෙ හොති ලොහිතන්‌ති|
    count |337|
      block |පුත්‌තො මෙ උත්‌තරො නාම සද්‌ධො ආසි උපාසකො|
      block |සො ච මය්‌හං අකාමාය සමණානං පවෙච්‌ඡති|
    count |338|
      block |චීවරං පිණ්‌ඩපාතඤ්‌ච පච්‌චයං සයනාසනං|
      block |තමහං පරිභාසාමි මච්‌ඡෙරෙන උපද්‌දුතා|
    count |339|
      block |යං ත්‌වං මය්‌හං අකාමාය සමණානං පවෙච්‌ඡසි|
      block |චීවරං පිණ්‌ඩපාතඤ්‌ච පච්‌චයං සයනාසනං|
    count |340|
      block |එතං තෙ පරලොකස්‌මිං ලොහිතං හොතු උත්‌තර|
      block |තස්‌ස කම්‌මස්‌ස විපාකෙන ගඞ්‌ගා මෙ හොති ලොහිතන්‌ති|
    stand |උත්‌තරමාතුපෙතිවත්‌ථු දසමං|
  block |සුත්‌තපෙතවත්‌ථු|
    count |341|
      block |අහං පුරෙ පබ්‌බජිතස්‌ස භික්‌ඛුනො සුත්‌තං අදාසිං උපසඞ්‌කම්‌ම යාචිතා|
      block |තස්‌ස විපාකො විපුලඵලූපලබ්‌භති බහුකා ච මෙ උප්‌පජ්‌ජරෙ වත්‌ථකොටියො|
    count |342|
      block |පුප්‌ඵාභිකිණ්‌ණං රමිතං විමානං අනෙකචිත්‌තං නරනාරිසෙවිතං|
      block |සාහං භුඤ්‌ජාමි ච පාරුපාමි ච පහූතවිත්‌තා න ච තාව ඛීයති|
    count |343|
      block |තස්‌සෙව කම්‌මස්‌ස විපාකමන්‌වයා සුඛඤ්‌ච සාතඤ්‌ච ඉධූපලබ්‌භති|
      block |සාහං ගන්‌ත්‌වා පුනදෙව මානුසං කාහාමි පුඤ්‌ඤානි නයය්‍යපුත්‌ත මන්‌ති|
    count |344|
      block |සත්‌ත තුවං වස්‌සසතා ඉධාගතා|
      block |ජිණ්‌ණා ච වුඩ්‌ඪා ච තහිං භවිස්‌සසි|
      block |සබ්‌බෙව තෙ කාලකතා ච ඤාතකා|
      block |කිං තත්‌ථ ගන්‌ත්‌වාන ඉතො කරිස්‌සසීති|
    count |345|
      block |සත්‌තෙව වස්‌සානි ඉධාගතාය මෙ දිබ්‌බඤ්‌ච සුඛඤ්‌ච සමප්‌පිතාය|
      block |සාහං ගන්‌ත්‌වාන පුනදෙව මානුසං කාහාමි පුඤ්‌ඤානි නයය්‍යපුත්‌ත මන්‌ති|
    count |346|
      block |සො තං ගහෙත්‌වාන පසය්‌හ බාහායං පච්‌චානයිත්‌වාන ථෙරිං සුදුබ්‌බලං|
      block |වජ්‌ජෙසි අඤ්‌ඤම්‌පි ජනං ඉධාගතං කරොථ පුඤ්‌ඤානි සුඛූපලබ්‌භති|
    count |347|
      block |දිට්‌ඨා මයා අකතෙන සාධුනා පෙතා විහඤ්‌ඤන්‌ති තථෙව මනුස්‌සා|
      block |කම්‌මඤ්‌ච කත්‌වා සුඛවෙදනීයං දෙවා මනුස්‌සා ච සුඛෙ ඨිතා පජාති|
    stand |සුත්‌තපෙතවත්‌ථු එකාදසමං|
  block |කණ්‌ණමුණ්‌ඩපෙතිවත්‌ථු|
    count |348|
      block |සොණ්‌ණසොපානඵලකා සොණ්‌ණවාලුකසන්‌ථතා|
      block |තත්‌ථ සොගන්‌ධියා වග්‌ගූ සුචිගන්‌ධා මනොරමා|
    count |349|
      block |නානාරුක්‌ඛෙහි සඤ්‌ඡන්‌නා නානාගන්‌ධසමෙරිතා|
      block |නානාපදුමසඤ්‌ඡන්‌නා පුණ්‌ඩරීකසමොතතා|
    count |350|
      block |සුරභිං සම්‌පවායන්‌ති මනුඤ්‌ඤා මාලුතෙරිතා|
      block |හංසකොඤ්‌චාභිරුදා ච චක්‌කවක්‌කාභිකූජිතා|
    count |351|
      block |නානාදිජගණාකිණ්‌ණා නානාසරගණායුතා|
      block |නානාඵලධරා රුක්‌ඛා නානාපුප්‌ඵධරා වනා|
    count |352|
      block |න මනුස්‌සෙසු ඊදිසං නගරං යාදිසං ඉදං|
      block |පාසාදා බහුකා තුය්‌හං සොවණ්‌ණරූපියාමයා|
      block |දද්‌දල්‌ලමානා ආභෙන්‌ති සමන්‌තා චතුරො දිසා|
    count |353|
      block |පඤ්‌ච දාසිසතා තුය්‌හං යා තෙමා පරිචාරිකා|
      block |තා කම්‌බුකායූරධරා කඤ්‌චනාවෙළභූසිතා|
    count |354|
      block |පල්‌ලඞ්‌කා බහුකා තුය්‌හං සොවණ්‌ණරූපියාමයා|
      block |කදලිමිගසඤ්‌ඡන්‌නා සජ්‌ජා ගොනකසන්‌ථතා|
    count |355|
      block |යත්‌ථ ත්‌වං වාසූපගතා සබ්‌බකාමසමිද්‌ධිනී|
      block |සම්‌පත්‌තායඩ්‌ඪරත්‌තාය තතො උට්‌ඨාය ගච්‌ඡසි|
    count |356|
      block |උය්‍යානභූමිං ගන්‌ත්‌වාන පොක්‌ඛරඤ්‌ඤා සමන්‌තතො|
      block |තස්‌සා තීරෙ තුවං ඨාසි හරිතෙ සද්‌දලෙ සුභෙ|
    count |357|
      block |තතො තෙ කණ්‌ණමුණ්‌ඩො සුනඛො අඞ්‌ගමඞ්‌ගානි ඛාදති|
      block |යදා ච ඛායිතා ආසි අට්‌ඨිසඞ්‌ඛලිකා කතා|
      block |ඔගාහසි පොක්‌ඛරණිං හොති කායො යථා පුරෙ|
    count |358|
      block |තතො ත්‌වං අඞ්‌ගපච්‌චඞ්‌ගී සුචාරු පියදස්‌සනා|
      block |වත්‌ථෙන පාරුපිත්‌වාන ආයාසි මම සන්‌තිකං|
    count |359|
      block |කිං නු කායෙන වාචාය මනසා දුක්‌කටං කතං|
      block |කිස්‌ස කම්‌මවිපාකෙන කණ්‌ණමුණ්‌ඩො සුනඛො තවඅඞ්‌ගමඞ්‌ගානි ඛාදතීති|
    count |360|
      block |කිමිලායං ගහපති සද්‌ධො ආසි උපාසකො|
      block |තස්‌සාහං භරියා ආසිං දුස්‌සීලා අතිචාරිනී|
    count |361|
      block |සො මං අතිචරමානාය සාමිකො එතදබ්‍රවි|
      block |නෙතං ඡන්‌නං පතිරූපං යං ත්‌වං අතිචරාසි මං|
    count |362|
      block |සාහං ඝොරඤ්‌ච සපථං මුසාවාදඤ්‌ච භාසිසං|
      block |නාහං තං අතිචරාමි කායෙන උද චෙතසා|
    count |363|
      block |සචාහං තං අතිචරාමි කායෙන උද චෙතසා|
      block |කණ්‌ණමුණ්‌ඩො යං සුනඛො අඞ්‌ගමඞ්‌ගානි ඛාදතු|
    count |364|
      block |තස්‌ස කම්‌මස්‌ස විපාකං මුසාවාදස්‌ස චූභයං|
      block |සත්‌තෙව වස්‌සසතානි අනුභූතං යතො හි මෙ|
      block |කණ්‌ණමුණ්‌ඩො ච සුනඛො අඞ්‌ගමඞ්‌ගානි ඛාදති|
    count |365|
      block |ත්‌වඤ්‌ච දෙව බහුකාරො අත්‌ථාය මෙ ඉධාගතො|
      block |සුමුත්‌තාහං කණ්‌ණමුණ්‌ඩස්‌ස අසොකා අකුතොභයා|
    count |366|
      block |තාහං දෙව නමස්‌සාමි යාචාමි පඤ්‌ජලීකතා|
      block |භුඤ්‌ජ අමානුසෙ කාමෙ රම දෙව මයා සහාති|
    count |367|
      block |භුත්‌තා අමානුසා කාමා රමිතොම්‌හි තයා සහ|
      block |තාහං සුභගෙ යාචාමි ඛිප්‌පං පටිනයාහි මන්‌ති|
    stand |කණ්‌ණමුණ්‌ඩපෙතිවත්‌ථු ද්‌වාදසමං|
  block |උබ්‌බරිපෙතවත්‌ථු|
    count |368|
      block |අහු රාජා බ්‍රහ්‌මදත්‌තො පඤ්‌චාලානං රථෙසභො|
      block |අහොරත්‌තානමච්‌චයා රාජා කාලමක්‍රුබ්‌බථ|
    count |369|
      block |තස්‌ස ආළාහනං ගන්‌ත්‌වා භරියා කන්‌දති උබ්‌බරී|
      block |බ්‍රහ්‌මදත්‌තං අපස්‌සන්‌තී බ්‍රහ්‌මදත්‌තාති කන්‌දති|
    count |370|
      block |ඉසි ච තත්‌ථ ආගච්‌ඡි සම්‌පන්‌නචරණො මුනි|
      block |සො ච තත්‌ථ අපුච්‌ඡිත්‌ථ යෙ තත්‌ථ සුසමාගතා|
    count |371|
      block |කස්‌ස ඉදං ආළාහනං නානාගන්‌ධසමෙරිතං|
      block |කස්‌සායං කන්‌දති භරියා ඉතො දූරගතං පතිං|
      block |බ්‍රහ්‌මදත්‌තං අපස්‌සන්‌තී බ්‍රහ්‌මදත්‌තාති කන්‌දති|
    count |372|
      block |තෙ ච තත්‌ථ වියාකංසු යෙ තත්‌ථ සුසමාගතා|
      block |බ්‍රහ්‌මදත්‌තස්‌ස භදන්‌තෙ බ්‍රහ්‌මදත්‌තස්‌ස මාරිස|
    count |373|
      block |තස්‌ස ඉදං ආළාහනං නානාගන්‌ධසමෙරිතං|
      block |තස්‌සායං කන්‌දති භරියා ඉතො දූරගතං පතිං|
      block |බ්‍රහ්‌මදත්‌තං අපස්‌සන්‌තී බ්‍රහ්‌මදත්‌තාති කන්‌දති|
    count |374|
      block |ඡළාසීතිසහස්‌සානි බ්‍රහ්‌මදත්‌තස්‌සනාමකා|
      block |ඉමස්‌මිං ආළාහනෙ දඩ්‌ඪා තෙසං කමනුසොචසීති|
    count |375|
      block |යො රාජා චූළනීපුත්‌තො පඤ්‌චාලානං රථෙසභො|
      block |තං භන්‌තෙ අනුසොචාමි භත්‌තාරං සබ්‌බකාමදන්‌ති|
    count |376|
      block |සබ්‌බෙ වාහෙසුං රාජානො බ්‍රහ්‌මදත්‌තස්‌සනාමකා|
      block |සබ්‌බෙවචූළනීපුත්‌තා පඤ්‌චාලානං රථෙසභා|
    count |377|
      block |සබ්‌බෙසං අනුපුබ්‌බෙන මහෙසිත්‌තමකාරයි|
      block |කස්‌මා පුරිමකෙ හිත්‌වා පච්‌ඡිමං අනුසොචසීති|
    count |378|
      block |ආතුමෙ ඉත්‌ථිභූතාය දීඝරත්‌තාය මාරිස|
      block |යස්‌සා මෙ ඉත්‌ථිභූතාය සංසාරෙ බහුභාසසීති|
    count |379|
      block |අහු ඉත්‌ථී අහු පුරිසො පසුයොනිම්‌පි ආගමා|
      block |එවමෙතං අතීතානං පරියන්‌තො න දිස්‌සතීති|
    count |380|
      block |ආදිත්‌තං වත මං සන්‌තං ඝතසිත්‌තංව පාවකං|
      block |වාරිනා විය ඔසිඤ්‌චං සබ්‌බං නිබ්‌බාපයෙ දරං|
    count |381|
      block |අබ්‌බහී වත මෙ සල්‌ලං සොකං හදයනිස්‌සිතං|
      block |යො මෙ සොකපරෙතාය පතිසොකං අපානුදි|
    count |382|
      block |සාහං අබ්‌බූළ්‌හසල්‌ලාස්‌මි සීතිභූතාස්‌මි නිබ්‌බුතා|
      block |න සොචාමි න රොදාමි තව සුත්‌වා මහාමුනීති|
    count |383|
      block |තස්‌ස තං වචනං සුත්‌වා සමණස්‌ස සුභාසිතං|
      block |පත්‌තචීවරමාදාය පබ්‌බජි අනගාරියං|
    count |384|
      block |සා ච පබ්‌බජිතා සන්‌තා අගාරස්‌මා අනගාරියං|
      block |මෙත්‌තාචිත්‌තං අභාවෙසි බ්‍රහ්‌මලොකූපපත්‌තියා|
    count |385|
      block |ගාමා ගාමං විචරන්‌තී නිගමෙ රාජධානියො|
      block |උරුවෙලා නාම සො ගාමො යත්‌ථ කාලමක්‍රුබ්‌බථ|
    count |386|
      block |මෙත්‌තාචිත්‌තං ආභාවෙත්‌වා බ්‍රහ්‌මලොකූපපත්‌තියා|
      block |ඉත්‌ථිචිත්‌තං විරාජෙත්‌වා බ්‍රහ්‌මලොකූපගා අහූති|
      block |මොචකං මාතා මත්‌තා ච නන්‌දා කුණ්‌ඩලීනා ඝටො|
      block |ද්‌වෙ සෙට්‌ඨී තුන්‌නවායො ච උත්‌තර සුත්‌තකණ්‌ණ උබ්‌බරීති|
    stand |උබ්‌බරිපෙතවත්‌ථු තෙරසමං|
    stand |උබ්‌බරිවග්‌ගො දුතියො නිට්‌ඨිතො|
    block |තස්‌සුද්‌දානං|
