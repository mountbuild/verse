block |තණ්‌හාවග්‌ගො|
  count |334|
    block |මනුජස්‌ස පමත්‌තචාරිනො තණ්‌හා වඩ්‌ඪති මාලුවා විය|
    block |සො ප්‌ලවතී හුරා හුරං ඵලමිච්‌ඡංව වනස්‌මි වානරො|
  count |335|
    block |යං එසා සහතෙ ජම්‌මී තණ්‌හා ලොකෙ විසත්‌තිකා|
    block |සොකා තස්‌ස පවඩ්‌ඪන්‌ති අභිවට්‌ඨංව බීරණං|
  count |336|
    block |යො චෙතං සහතෙ ජම්‌මිං තණ්‌හං ලොකෙ දුරච්‌චයං|
    block |සොකා තම්‌හා පපතන්‌ති උදබින්‌දුව පොක්‌ඛරා|
  count |337|
    block |තං වො වදාමි භද්‌දං වො යාවන්‌තෙත්‌ථ සමාගතා|
    block |තණ්‌හාය මූලං ඛණථ උසීරත්‌ථොව බීරණං|
    block |මා වො නළංව සොතොව මාරො භඤ්‌ජි පුනප්‌පුනං|
  count |338|
    block |යථාපි මූලෙ අනුපද්‌දවෙ දළ්‌හෙ ඡින්‌නොපි රුක්‌ඛො පුනරෙව රූහති|
    block |එවම්‌පි තණ්‌හානුසයෙ අනූහතෙ නිබ්‌බත්‌තතී දුක්‌ඛමිදං පුනප්‌පුනං|
  count |339|
    block |යස්‌ස ඡත්‌තිංසති සොතා මනාපසවනා භුසා|
    block |මාහා වහන්‌ති දුද්‌දිට්‌ඨිං සඞ්‌කප්‌පා රාගනිස්‌සිතා|
  count |340|
    block |සවන්‌ති සබ්‌බධි සොතා ලතා උප්‌පජ්‌ජ තිට්‌ඨති|
    block |තඤ්‌ච දිස්‌වා ලතං ජාතං මූලං පඤ්‌ඤාය ඡින්‌දථ|
  count |341|
    block |සරිතානි සිනෙහිතානි ච සොමනස්‌සානි භවන්‌ති ජන්‌තුනො|
    block |තෙ සාතසිතා සුඛෙසිනො තෙ වෙ ජාතිජරූපගා නරා|
  count |342|
    block |තසිණාය පුරක්‌ඛතා පජා පරිසප්‌පන්‌ති සසොව බන්‌ධිතො|
    block |සංයොජනසඞ්‌ගසත්‌තකා දුක්‌ඛමුපෙන්‌ති පුනප්‌පුනං චිරාය|
  count |343|
    block |තසිණාය පුරක්‌ඛතා පජා පරිසප්‌පන්‌ති සසොව බන්‌ධිතො|
    block |තස්‌මා තසිණං විනොදයෙ ආකඞ්‌ඛන්‌ත විරාගමත්‌තනො|
  count |344|
    block |යො නිබ්‌බනථො වනාධිමුත්‌තො වනමුත්‌තො වනමෙව ධාවති|
    block |තං පුග්‌ගලමෙථ පස්‌සථ මුත්‌තො බන්‌ධනමෙව ධාවති|
  count |345|
    block |න තං දළ්‌හං බන්‌ධනමාහු ධීරා යදායසං දාරුජපබ්‌බජඤ්‌ච|
    block |සාරත්‌තරත්‌තා මණිකුණ්‌ඩලෙසු පුත්‌තෙසු දාරෙසු ච යා අපෙක්‌ඛා|
  count |346|
    block |එතං දළ්‌හං බන්‌ධනමාහු ධීරා ඔහාරිනං සිථිලං දුප්‌පමුඤ්‌චං|
    block |එතම්‌පි ඡෙත්‌වාන පරිබ්‌බජන්‌ති අනපෙක්‌ඛිනො කාමසුඛං පහාය|
  count |347|
    block |යෙ රාගරත්‌තානුපතන්‌ති සොතං සයංකතං මක්‌කටකොව ජාලං|
    block |එතම්‌පි ඡෙත්‌වාන වජන්‌ති ධීරා අනපෙක්‌ඛිනො සබ්‌බදුක්‌ඛං පහාය|
  count |348|
    block |මුඤ්‌ච පුරෙ මුඤ්‌ච පච්‌ඡතො මජ්‌ඣෙ මුඤ්‌ච භවස්‌ස පාරගූ|
    block |සබ්‌බත්‌ථ විමුත්‌තමානසො න පුනං ජාතිජරං උපෙහිසි|
  count |349|
    block |විතක්‌කමථිතස්‌ස ජන්‌තුනො තිබ්‌බරාගස්‌ස සුභානුපස්‌සිනො|
    block |භිය්‍යො තණ්‌හා පවඩ්‌ඪති එස ඛො දළ්‌හං කරොති බන්‌ධනං|
  count |350|
    block |විතක්‌කූපසමෙ ච යො රතො අසුභං භාවයතෙ සදා සතො|
    block |එස ඛො බ්‍යන්‌ති කාහිති එස ඡෙච්‌ඡති මාරබන්‌ධනං|
  count |351|
    block |නිට්‌ඨඞ්‌ගතො අසන්‌තාසී වීතතණ්‌හො අනඞ්‌ගණො|
    block |අච්‌ඡින්‌දි භවසල්‌ලානි අන්‌තිමොයං සමුස්‌සයො|
  count |352|
    block |වීතතණ්‌හො අනාදානො නිරුත්‌තිපදකොවිදො|
    block |අක්‌ඛරානං සන්‌නිපාතං ජඤ්‌ඤා පුබ්‌බාපරානි ච|
    block |ස වෙ අන්‌තිමසාරීරො මහාපඤ්‌ඤො මහාපුරිසොති වුච්‌චති|
  count |353|
    block |සබ්‌බාභිභූ සබ්‌බවිදූහමස්‌මි සබ්‌බෙසු ධම්‌මෙසු අනූපලිත්‌තො|
    block |සබ්‌බඤ්‌ජහො තණ්‌හක්‌ඛයෙ විමුත්‌තො සයං අභිඤ්‌ඤාය කමුද්‌දිසෙය්‍යං|
  count |354|
    block |සබ්‌බදානං ධම්‌මදානං ජිනාති සබ්‌බරසං ධම්‌මරසො ජිනාති|
    block |සබ්‌බරතිං ධම්‌මරති ජිනාති තණ්‌හක්‌ඛයො සබ්‌බදුක්‌ඛං ජිනාති|
  count |355|
    block |හනන්‌ති භොගා දුම්‌මෙධං නො ච පාරගවෙසිනො|
    block |භොගතණ්‌හාය දුම්‌මෙධො හන්‌ති අඤ්‌ඤෙව අත්‌තනං|
  count |356|
    block |තිණදොසානි ඛෙත්‌තානි රාගදොසා අයං පජා|
    block |තස්‌මා හි වීතරාගෙසු දින්‌නං හොති මහප්‌ඵලං|
  count |357|
    block |තිණදොසානි ඛෙත්‌තානි දොසදොසා අයං පජා|
    block |තස්‌මා හි වීතදොසෙසු දින්‌නං හොති මහප්‌ඵලං|
  count |358|
    block |තිණදොසානි ඛෙත්‌තානි මොහදොසා අයං පජා|
    block |තස්‌මා හි වීතමොහෙසු දින්‌නං හොති මහප්‌ඵලං|
  count |359|
    block |තිණදොසානි ඛෙත්‌තානි ඉච්‌ඡාදොසා අයං පජා|
    block |තස්‌මා හි විගතිච්‌ඡෙසු දින්‌නං හොති මහප්‌ඵලං|
    block |තිණදොසානි ඛෙත්‌තානි තණ්‌හාදොසා අයං පජා|
    block |තස්‌මා හි වීතතණ්‌හෙසු දින්‌නං හොති මහප්‌ඵලං|
  stand |තණ්‌හාවග්‌ගො චතුවීසතිමො නිට්‌ඨිතො|
