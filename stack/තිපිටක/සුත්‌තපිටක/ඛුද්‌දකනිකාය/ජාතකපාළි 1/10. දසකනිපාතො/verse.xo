block |දසකනිපාතො|
  count |  |
  block |චතුද්‌වාරජාතකං|
  count |1|
    block |චතුද්‌වාරමිදං නගරං ආයසං දළ්‌හපාකාරං|
    block |ඔරුද්‌ධපටිරුද්‌ධොස්‌මි කිං පාපං පකතං මයා|
  count |2|
    block |සබ්‌බෙ අපිහිතා ද්‌වාරා ඔරුද්‌ධොස්‌මි යථා දිජො|
    block |කිමාධිකරණං යක්‌ඛ චක්‌කාභිනිහතො අහං|
  count |3|
    block |ලද්‌ධා සතසහස්‌සානි අතිරෙකානි වීසති|
    block |අනුකම්‌පකානං ඤාතීනං වචනං සම්‌ම නාකරි|
  count |4|
    block |ලඞ්‌ඝිං සමුද්‌දං පක්‌ඛන්‌දි සාගරං අප්‌පසිද්‌ධිකං|
    block |චතුබ්‌භි අට්‌ඨජ්‌ඣගමා අට්‌ඨාහිපි ච සොළස|
  count |5|
    block |සොළසාහි ච බාත්‌තිංස අත්‍රිච්‌ඡං චක්‌කමාසදො|
  block |ඉච්‌ඡාහතස්‌ස පොසස්‌ස චක්‌කං භමති මත්‌ථකෙ|
  count |6|
    block |උපරිවිසාලා දුප්‌පූරා ඉච්‌ඡා විසටගාමිනී|
    block |යෙ ච තං අනුගිජ්‌ඣන්‌ති තෙ හොන්‌ති චක්‌කධාරිනො|
  count |7|
    block |බහුභණ්‌ඩං අවහාය මග්‌ගං අප්‌පටිවෙක්‌ඛිය|
    block |යෙසඤ්‌චෙතං අසඞ්‌ඛාතං තෙ හොන්‌ති චක්‌කධාරිනො|
  count |8|
    block |කම්‌මං සමෙක්‌ඛෙ විපුලඤ්‌ච භොගං ඉච්‌ඡං න සෙවෙය්‍ය අනත්‌ථසංහිතං|
    block |කරෙය්‍ය වාක්‍යං අනුකම්‌පකානං තං තාදිසං නාතිවත්‌තෙය්‍ය චක්‌කං|
  count |9|
    block |කීවචිරං නු මෙ යක්‌ඛ චක්‌කං සිරසි ඨස්‌සති|
    block |කති වස්‌සසහස්‌සානි තං මෙ අක්‌ඛාහි පුච්‌ඡිතො|
  count |10|
    block |අතිසරො පච්‌චසරො මිත්‌තවින්‌ද සුණොහි මෙ|
    block |චක්‌කං තෙ සිරසි මාවිද්‌ධං න තං ජීවං පමොක්‌ඛසීති|
  stand |චතුද්‌වාරජාතකං පඨමං|
  count |  |
  block |කණ්‌හජාතකං|
  count |11|
    block |කණ්‌හො වතායං පුරිසො කණ්‌හං භුඤ්‌ජති භොජනං|
    block |කණ්‌හෙ භූමිපදෙසස්‌මිං න මය්‌හං මනසො පියො|
  count |12|
    block |න කණ්‌හො තචසා හොති අන්‌තොසාරො හි බ්‍රාහ්‌මණො|
    block |යස්‌මිං පාපානි කම්‌මානි ස වෙ කණ්‌හො සුජම්‌පති|
  count |13|
    block |එතස්‌මිං තෙ සුලපිතෙ පතිරූපෙ සුභාසිතෙ|
    block |වරං බ්‍රාහ්‌මණ තෙ දම්‌මි යං කිඤ්‌චි මනසිච්‌ඡසි|
  count |14|
    block |වරඤ්‌චෙ මෙ අදො සක්‌ක සබ්‌බභූතානමිස්‌සර|
    block |සුනික්‌කොධං සුනිද්‌දොසං නිල්‌ලොභං වුත්‌තිමත්‌තනො|
    block |නිස්‌නෙහමභිකඞ්‌ඛාමි එතෙ මෙ චතුරො වරෙ|
  count |15|
    block |කිං නු කොධෙ වා දොසෙ වා ලොභෙ ස්‌නෙහෙ ච බ්‍රාහ්‌මණ|
    block |ආදීනවං ත්‌වං පස්‌සසි තං මෙ අක්‌ඛාහි පුච්‌ඡිතො|
  count |16|
    block |අප්‌පො හුත්‌වා බහු හොති වඩ්‌ඪතෙ සො අඛන්‌තිජො|
    block |ආසඞ්‌ගී බහුපායාසො තස්‌මා කොධං න රොචයෙ|
  count |17|
    block |දුට්‌ඨස්‌ස ඵරුසා වාචා පරාමාසො අනන්‌තරා|
    block |තතො පාණි තතො දණ්‌ඩො සත්‌ථස්‌ස පරමා ගති|
    block |දොසො කොධසමුට්‌ඨානො තස්‌මා දොසං න රොචයෙ|
  count |18|
    block |ආලොපසාහසාකාරා නිකතී වඤ්‌චනානි ච|
    block |දිස්‌සන්‌ති ලොභධම්‌මෙසු තස්‌මා ලොභං න රොචයෙ|
  count |19|
    block |ස්‌නෙහසඞ්‌ගථිතා ගන්‌ථා සෙන්‌ති මනොමයා පුථූ|
    block |තෙ භුසං උපතාපෙන්‌ති තස්‌මා ස්‌නෙහං න රොචයෙ|
  count |20|
    block |එතස්‌මිං තෙ සුලපිතෙ පතිරූපෙ සුභාසිතෙ|
    block |වරං බ්‍රාහ්‌මණ තෙ දම්‌මි යං කිඤ්‌චි මනසිච්‌ඡසි|
  count |21|
    block |වරඤ්‌චෙ මෙ අදො සක්‌ක සබ්‌බභූතානමිස්‌සර|
    block |අරඤ්‌ඤෙ මෙ විහරතො නිච්‌චං එකවිහාරිනො|
    block |ආබාධා මා උප්‌පජ්‌ජෙය්‍යුං අන්‌තරායකරා භුසා|
  count |22|
    block |එතස්‌මිං තෙ සුලපිතෙ පතිරූපෙ සුභාසිතෙ|
    block |වරං බ්‍රාහ්‌මණ තෙ දම්‌මි යං කිඤ්‌චි මනසිච්‌ඡසි|
  count |23|
    block |වරඤ්‌චෙ මෙ අදො සක්‌ක සබ්‌බභූතානමිස්‌සර|
    block |න මනො වා සරීරං වා මං-කතෙ සක්‌ක කස්‌සචි|
    block |කදාචි උපහඤ්‌ඤෙථ එතං සක්‌ක වරං වරෙති|
  stand |කණ්‌හජාතකං දුතියං|
  count |  |
  block |චතුපොසථියජාතකං|
  count |24|
    block |යො කොපනෙය්‍යෙ න කරොති කොපං න කුජ්‌ඣති සප්‌පුරිසො කදාචි|
    block |කුද්‌ධොපි සො නාවිකරොති කොපං තං වෙ නරං සමණමාහු ලොකෙ|
  count |25|
    block |ඌනූදරො යො සහතෙ ජිඝච්‌ඡං දන්‌තො තපස්‌සී මිතපානභොජනො|
    block |ආහාරහෙතු න කරොති පාපං තං වෙ නරං සමණමාහු ලොකෙ|
  count |26|
    block |ඛිඩ්‌ඩං රතිං විප්‌පජහිත්‌වාන සබ්‌බං න චාලිකං භාසසි කිඤ්‌චි ලොකෙ|
    block |විභූසට්‌ඨානා විරතො මෙථුනස්‌මා තං වෙ නරං සමණමාහු ලොකෙ|
  count |27|
    block |පරිග්‌ගහං ලොභධම්‌මඤ්‌ච සබ්‌බං යො වෙ පරිඤ්‌ඤාය පරිච්‌චජෙති|
    block |දන්‌තං ඨිතත්‌තං අමමං නිරාසං තං වෙ නරං සමණමාහු ලොකෙ|
  count |28|
    block |පුච්‌ඡාම කත්‌තාරමනොමපඤ්‌ඤං කථාසු නො විග්‌ගහො අත්‌ථි ජාතො|
    block |ඡින්‌දජ්‌ජ කඞ්‌ඛං විචිකිච්‌ඡිතානි තදජ්‌ජ කඞ්‌ඛං විතරෙමු සබ්‌බෙ|
  count |29|
    block |යෙ පණ්‌ඩිතා අත්‌ථදසා භවන්‌ති භාසන්‌ති තෙ යොනිසො තත්‌ථ කාලෙ|
    block |කථං නු කථානං අභාසිතානං අත්‌ථං නයෙය්‍යුං කුසලා ජනින්‌දා|
  count |30|
    block |කථං හවෙ භාසති නාගරාජා ගරුළො පන වෙනතෙය්‍යො කිමාහ|
    block |ගන්‌ධබ්‌බරාජා පන කිං වදෙසි කථං පන කුරූනං රාජසෙට්‌ඨො|
  count |31|
    block |ඛන්‌තිං හවෙ භාසති නාගරාජා අප්‌පාහාරං ගරුළො වෙනතෙය්‍යො|
    block |ගන්‌ධබ්‌බරාජා රතිවිප්‌පහානං අකිඤ්‌චනං කුරූනං රාජසෙට්‌ඨො|
  count |32|
    block |සබ්‌බානි එතානි සුභාසිතානි න හෙත්‌ථ දුබ්‌භාසිතමත්‌ථි කිඤ්‌චි|
    block |යස්‌මිඤ්‌ච එතානි පතිට්‌ඨිතානි අරාව නාභ්‍යා සුසමොහිතානි|
    block |චතුබ්‌භි ධම්‌මෙහි සමඞ්‌ගිභූතං තං වෙ නරං සමණමාහු ලොකෙ|
  count |33|
    block |තුවඤ්‌හි සෙට්‌ඨො ත්‌වමනුත්‌තරොසි ත්‌වං ධම්‌මගූ ධම්‌මවිදූ සුමෙධො|
    block |පඤ්‌ඤාය පඤ්‌හං සමධිග්‌ගහෙත්‌වා අච්‌ඡෙච්‌ඡි ධීරො විචිකිච්‌ඡිතානි|
    block |අච්‌ඡෙච්‌ඡි කඞ්‌ඛං විචිකිච්‌ඡිතානි චුන්‌දො යථා නාගදන්‌තං ඛරෙන|
  count |34|
    block |නීලුප්‌පලාභං විමලං අනග්‌ඝං වත්‌ථං ඉදං ධූමසමානවණ්‌ණං|
    block |පඤ්‌හස්‌ස වෙය්‍යාකරණෙන තුට්‌ඨො දදාමි තෙ ධම්‌මපූජාය ධීර|
  count |35|
    block |සුවණ්‌ණමාලං සතපත්‌තඵුල්‌ලිතං සකෙසරං රත්‌නසහස්‌සමණ්‌ඩිතං|
    block |පඤ්‌හස්‌ස වෙය්‍යාකරණෙන තුට්‌ඨො දදාමි තෙ ධම්‌මපූජාය ධීර|
  count |36|
    block |මණිං අනග්‌ඝං රුචිරං පභස්‌සරං කණ්‌ඨාවසත්‌තං මණිභූසිතං මෙ|
    block |පඤ්‌හස්‌ස වෙය්‍යාකරණෙන තුට්‌ඨො දදාමි තෙ ධම්‌මපූජාය ධීර|
  count |37|
    block |ගවං සහස්‌සං උසභඤ්‌ච නාගං ආජඤ්‌ඤයුත්‌තෙ ච රථෙ දස ඉමෙ|
    block |පඤ්‌හස්‌ස වෙය්‍යාකරණෙන තුට්‌ඨො දදාමි තෙ ගාමවරානි සොළස|
  count |38|
    block |සාරිපුත්‌තො තදා නාගො සුපණ්‌ණො පන කොලිතො|
    block |ගන්‌ධබ්‌බරාජා අනුරුද්‌ධො රාජා ආනන්‌ද පණ්‌ඩිතො|
    block |විධුරො බොධිසත්‌තො ච එවං ධාරෙථ ජාතකන්‌ති|
  stand |චතුපොසථියජාතකං තතියං|
  count |  |
  block |සඞ්‌ඛජාතකං|
  count |39|
    block |බහුස්‌සුතො සුතධම්‌මොසි සඞ්‌ඛ දිට්‌ඨා තයා සමණබ්‍රාහ්‌මණා ච|
    block |අථක්‌ඛණෙ දස්‌සයසෙ විලාපං අඤ්‌ඤො නු කො තෙ පටිමන්‌තකො මයා|
  count |40|
    block |සුබ්‌භූ සුභා සුප්‌පටිමුක්‌කකම්‌බු පග්‌ගය්‌හ සොවණ්‌ණමයාය පාතියා|
    block |භුඤ්‌ජස්‌සු භත්‌තං ඉති මං වදෙති සද්‌ධාවිත්‌තා තමහං නොති බ්‍රූමි|
  count |41|
    block |එතාදිසං බ්‍රාහ්‌මණ දිස්‌වාන යක්‌ඛං පුච්‌ඡෙය්‍ය පොසො සුඛමාසිසානො|
    block |උට්‌ඨෙහි නං පඤ්‌ජලිකාභිපුච්‌ඡ දෙවී නුසි ත්‌වං උද මානුසී නු|
  count |42|
    block |යං ත්‌වං සුඛෙනාභිසමෙක්‌ඛසෙ මං භුඤ්‌ජස්‌සු භත්‌තං ඉති මං වදෙසි|
    block |පුච්‌ඡාමි තං නාරි මහානුභාවෙ දෙවී නුසි ත්‌වං උද මානුසී නු|
  count |43|
    block |දෙවී අහං සඞ්‌ඛ මහානුභාවා ඉධාගතා සාගරවාරිමජ්‌ඣෙ|
    block |අනුකම්‌පිකා නො ච පදුට්‌ඨචිත්‌තා තවෙව අත්‌ථාය ඉධාගතාස්‌මි|
  count |44|
    block |ඉධන්‌නපානං සයනාසනඤ්‌ච යානානි නානාවිවිධානි සඞ්‌ඛ|
    block |සබ්‌බස්‌ස ත්‍යාහං පටිපාදයාමි යං කිඤ්‌චි තුය්‌හං මනසාභිපත්‌ථිතං|
  count |45|
    block |යං කිඤ්‌චි යිට්‌ඨඤ්‌ච හුතඤ්‌ච මය්‌හං සබ්‌බස්‌ස නො ඉස්‌සරා ත්‌වං සුගත්‌තෙ|
    block |සුසොණි සුබ්‌භමු සුවිලග්‌ගමජ්‌ඣෙ කිස්‌ස මෙ කම්‌මස්‌ස අයං විපාකො|
  count |46|
    block |ඝම්‌මෙ පථෙ බ්‍රාහ්‌මණ එකභික්‌ඛුං උග්‌ඝට්‌ටපාදං තසිතං කිලන්‌තං|
    block |පටිපාදයී සඞ්‌ඛ උපාහනානි සා දක්‌ඛිණා කාමදුහා තවජ්‌ජ|
  count |47|
    block |සා හොතු නාවා ඵලකූපපන්‌නා අනවස්‌සුතා එරකවාතයුත්‌තා|
    block |අඤ්‌ඤස්‌ස යානස්‌ස න හෙත්‌ථ භූමි අජ්‌ජෙව මං මොළිනිං පාපයස්‌සු|
  count |48|
    block |සා තත්‌ථ විත්‌තා සුමනා පතීතා නාවං සුචිත්‌තං අභිනිම්‌මිනිත්‌වා|
    block |ආදාය සඞ්‌ඛං පුරිසෙන සද්‌ධිං උපානයී නගරං සාධුරම්‌මන්‌ති|
  stand |සඞ්‌ඛජාතකං චතුත්‌ථං|
  count |  |
  block |චූළබොධිජාතකං|
  count |49|
    block |යො තෙ ඉමං විසාලක්‌ඛිං පියං සම්‌හිතභාසිනිං|
    block |ආදාය බලා ගච්‌ඡෙය්‍ය කිං නු කයිරාසි බ්‍රාහ්‌මණ|
  count |50|
    block |උප්‌පජ්‌ජෙ මෙ න මුච්‌චෙය්‍ය න මෙ මුච්‌චෙය්‍ය ජීවතො|
    block |රජංව විපුලා වුට්‌ඨි ඛිප්‌පමෙව නිවාරයෙ|
  count |51|
    block |යං නු පුබ්‌බෙ විකත්‌ථිත්‌ථො බලම්‌හිව අපස්‌සිතො|
    block |ස්‌වජ්‌ජ තුණ්‌හිකතො දානි සඞ්‌ඝාටිං සිබ්‌බමච්‌ඡසි|
  count |52|
    block |උප්‌පජ්‌ජි මෙ න මුච්‌චිත්‌ථ න මෙ මුච්‌චිත්‌ථ ජීවතො|
    block |රජංව විපුලා වුට්‌ඨි ඛිප්‌පමෙව නිවාරයිං|
  count |53|
    block |කිං තෙ උප්‌පජ්‌ජි නො මුච්‌චි කිං තෙ න මුච්‌චි ජීවතො|
    block |රජංව විපුලා වුට්‌ඨි කතමං ත්‌වං නිවාරයි|
  count |54|
    block |යම්‌හි ජාතෙ න පස්‌සති අජාතෙ සාධු පස්‌සති|
    block |සො මෙ උප්‌පජ්‌ජි නො මුච්‌චි කොධො දුම්‌මෙධගොචරො|
  count |55|
    block |යෙන ජාතෙන නන්‌දන්‌ති අමිත්‌තා දුක්‌ඛමෙසිනො|
    block |සො මෙ උප්‌පජ්‌ජි නො මුච්‌චි කොධො දුම්‌මෙධගොචරො|
  count |56|
    block |යස්‌මිඤ්‌ච ජායමානම්‌හි සදත්‌ථං නාවබුජ්‌ඣති|
    block |සො මෙ උප්‌පජ්‌ජි නො මුච්‌චි කොධො දුම්‌මෙධගොචරො|
  count |57|
    block |යෙනාභිභූතො කුසලං ජහාති පරක්‌කරෙ විපුලඤ්‌චාපි අත්‌ථං|
    block |ස භීමසෙනො බලවා පමද්‌දී කොධො මහාරාජ න මෙ අමුච්‌චථ|
  count |58|
    block |කට්‌ඨස්‌මිං මත්‌ථමානස්‌මිං පාවකො නාම ජායති|
    block |තමෙව කට්‌ඨං ඩහති යස්‌මා සො ජායතෙ ගිනි|
  count |59|
    block |එවං මන්‌දස්‌ස පොසස්‌ස බාලස්‌ස අවිජානතො|
    block |සාරම්‌භා ජායතෙ කොධො සොපි තෙනෙව ඩය්‌හති|
  count |60|
    block |අග්‌ගීව තිණකට්‌ඨස්‌මිං කොධො යස්‌ස පවඩ්‌ඪති|
    block |නිහීයති තස්‌ස යසො කාළපක්‌ඛෙව චන්‌දිමා|
  count |61|
    block |අනෙධො ධූමකෙතූව කොධො යස්‌සූපසම්‌මති|
    block |ආපූරති තස්‌ස යසො සුක්‌කපක්‌ඛෙව චන්‌දිමාති|
  stand |චූළබොධිජාතකං පඤ්‌චමං|
  count |  |
  block |කණ්‌හදීපායනජාතකං|
  count |62|
    block |සත්‌තාහමෙවාහං පසන්‌නචිත්‌තො පුඤ්‌ඤත්‌ථිකො ආචරිං බ්‍රහ්‌මචරියං|
    block |අථාපරං යං චරිතං මමෙදං වස්‌සානි පඤ්‌ඤාස සමාධිකානි|
    block |අකාමකො වාපි අහං චරාමි එතෙන සච්‌චෙන සුවත්‌ථි හොතු|
    block |හතං විසං ජීවතු යඤ්‌ඤදත්‌තො|
  count |63|
    block |යස්‌මා දානං නාභිනන්‌දිං කදාචි දිස්‌වානහං අතිථිං වාසකාලෙ|
    block |න චාපි මෙ අප්‌පියතං අවෙදුං බහුස්‌සුතා සමණබ්‍රාහ්‌මණා ච|
    block |අකාමකො වාපි අහං දදාමි එතෙන සච්‌චෙන සුවත්‌ථි හොතු|
    block |හතං විසං ජීවතු යඤ්‌ඤදත්‌තො|
  count |64|
    block |ආසීවිසො තාත පහූතතෙජො යො තං අදංසී සචරා උදිච්‌ච|
    block |තස්‌මිඤ්‌ච මෙ අප්‌පියතාය අජ්‌ජ පිතරි ච තෙ නත්‌ථි කොචි විසෙසො|
    block |එතෙන සච්‌චෙන සුවත්‌ථි හොතු හතං විසං ජීවතු යඤ්‌ඤදත්‌තො|
  count |65|
    block |සන්‌තා දන්‌තායෙව පරිබ්‌බජන්‌ති අඤ්‌ඤත්‍ර කණ්‌හා නත්‌ථාකාමරූපා|
    block |දීපායන කිස්‌ස ජිගුච්‌ඡමානො අකාමකො චරසි බ්‍රහ්‌මචරියං|
  count |66|
    block |සද්‌ධාය නික්‌ඛම්‌ම පුනං නිවත්‌තො සො එළමූගොව බාලො වතායං|
    block |එතස්‌ස වාදස්‌ස ජිගුච්‌ඡමානො අකාමකො චරාමි බ්‍රහ්‌මචරියං|
    block |විඤ්‌ඤුප්‌පසත්‌ථඤ්‌ච සතඤ්‌ච ඨානං එවම්‌පහං පුඤ්‌ඤකරො භවාමි|
  count |67|
    block |සමණෙ තුවං බ්‍රාහ්‌මණෙ අද්‌ධිකෙ ච සන්‌තප්‌පයාසි අන්‌නපානෙන භික්‌ඛං|
    block |ඔපානභූතංව ඝරං තව යිදං අන්‌නෙන පානෙන උපෙතරූපං|
    block |අථ කිස්‌ස වාදස්‌ස ජිගුච්‌ඡමානො අකාමකො දානමිමං දදාසි|
  count |68|
    block |පිතරො ච මෙ ආසුං පිතාමහා ච සද්‌ධා අහුං දානපතී වදඤ්‌ඤූ|
    block |තං කුල්‌ලවත්‌තං අනුවත්‌තමානො මාහං කුලෙ අන්‌තිමගන්‌ධනො අහුං|
    block |එතස්‌ස වාදස්‌ස ජිගුච්‌ඡමානො අකාමකො දානමිමං දදාමි|
  count |69|
    block |දහරිං කුමාරිං අසමත්‌ථපඤ්‌ඤං යං තානයිං ඤාතිකුලා සුගත්‌තෙ|
    block |න චාපි මෙ අප්‌පියතං අවෙදි අඤ්‌ඤත්‍ර කාමා පරිචාරයන්‌තා|
    block |අථ කෙන වණ්‌ණෙන මයා තෙ භොති සංවාසධම්‌මො අහු එවරූපො|
  count |70|
    block |ආරා දූරෙ නයිධ කදාචි අත්‌ථි පරම්‌පරා නාම කුලෙ ඉමස්‌මිං|
    block |තං කුල්‌ලවත්‌තං අනුවත්‌තමානා මාහං කුලෙ අන්‌තිමගන්‌ධිනී අහුං|
    block |එතස්‌ස වාදස්‌ස ජිගුච්‌ඡමානා අකාමිකා පද්‌ධචරාම්‌හි තුය්‌හං|
  count |71|
    block |මණ්‌ඩබ්‍ය භාසිං යමභාසනෙය්‍යං තං ඛම්‍යතං පුත්‌තකහෙතු මජ්‌ජ|
    block |පුත්‌තපෙමා න ඉධ පරත්‌ථි කිඤ්‌චි සො නො අයං ජීවති යඤ්‌ඤදත්‌තොති|
  stand |කණ්‌හදීපායනජාතකං ඡට්‌ඨං|
  count |  |
  block |නිග්‍රොධජාතකං|
  count |72|
    block |න වාහමෙතං ජානාමි කො වායං කස්‌ස වාති වා|
    block |යථා සාඛො චරි එවං නිග්‍රොධ කින්‌ති මඤ්‌ඤසි|
  count |73|
    block |තතො ගලවිනීතෙන පුරිසා නීහරිංසු මං|
    block |දත්‌වා මුඛපහාරානි සාඛස්‌ස වචනංකරා|
  count |74|
    block |එතාදිසං දුම්‌මතිනා අකතඤ්‌ඤුන දුබ්‌භිනා|
    block |කතං අනරියං සාඛෙන සඛිනා තෙ ජනාධිප|
  count |75|
    block |න වාහමෙතං ජානාමි නපි මෙ කොචි සංසති|
    block |යං මෙ ත්‌වං සම්‌ම අක්‌ඛාසි සාඛෙන කාරණං කතං|
  count |76|
    block |සඛීනං සාජීවකරො මම සාඛස්‌ස චූභයං|
    block |ත්‌වං නොසිස්‌සරියං දාතා මනුස්‌සෙසු මහන්‌තතං|
    block |තයාමා ලබ්‌භිතා ඉද්‌ධී එත්‌ථ මෙ නත්‌ථි සංසයො|
  count |77|
    block |යථාපි බීජමග්‌ගිම්‌හි ඩය්‌හති න විරූහති|
    block |එවං කතං අසප්‌පුරිසෙ නස්‌සති න විරූහති|
  count |78|
    block |කතඤ්‌ඤුම්‌හි ච පොසම්‌හි සීලවන්‌තෙ අරියවුත්‌තිනෙ|
    block |සුඛෙත්‌තෙ විය බීජානි කතං තම්‌හි න නස්‌සති|
  count |79|
    block |ඉමං ජම්‌මං නෙකතිකං අසප්‌පුරිසචින්‌තකං|
    block |හනන්‌තු සාඛං සත්‌තීහි නාස්‌ස ඉච්‌ඡාමි ජීවිතං|
  count |80|
    block |ඛමතස්‌ස මහාරාජ පාණා න පටිආනයා|
    block |ඛම දෙව අසප්‌පුරිසස්‌ස නාස්‌ස ඉච්‌ඡාමහං වධං|
  count |81|
    block |නිග්‍රොධමෙව සෙවෙය්‍ය න සාඛමුපසංවසෙ|
    block |නිග්‍රොධස්‌මිං මතං සෙය්‍යො යඤ්‌චෙ සාඛස්‌මි ජීවිතන්‌ති|
  stand |නිග්‍රොධජාතකං සත්‌තමං|
  count |  |
  block |තක්‌කලජාතකං|
  count |82|
    block |න තක්‌කලා සන්‌ති න ආලුවානි න බිළාලියො න කළම්‌බානි තාත|
    block |එකො අරඤ්‌ඤම්‌හි සුසානමජ්‌ඣෙ කිමත්‌ථිකො තාත ඛණාසි කාසුං|
  count |83|
    block |පිතාමහො තාත සුදුබ්‌බලො තෙ අනෙකබ්‍යාධීහි දුඛෙන ඵුට්‌ඨො|
    block |තමජ්‌ජහං නිඛණිස්‌සාමි සොබ්‌භෙ න හිස්‌ස තං ජීවිතං රොචයාමි|
  count |84|
    block |සඞ්‌කප්‌පමෙතං පටිලද්‌ධ පාපකං අච්‌චාහිතං කම්‌ම කරොසි ලුද්‌දං|
    block |මයාපි තාත පටිලච්‌ඡසෙ තුවං එතාදිසං කම්‌ම ජරූපනීතො|
    block |තං කුල්‌ලවත්‌තං අනුවත්‌තමානො අහම්‌පි තං නිඛණිස්‌සාමි සොබ්‌භෙ|
  count |85|
    block |ඵරුසාහි වාචාහි පකුබ්‌බමානො ආසජ්‌ජ මං ත්‌වං වදසෙ කුමාර|
    block |පුත්‌තො මමං ඔරසකො සමානො අහිතානුකම්‌පී මම ත්‌වංසි පුත්‌ත|
  count |86|
    block |න තාහං තාත අහිතානුකම්‌පී හිතානුකම්‌පී තෙ අහම්‌පි තාත|
    block |පාපඤ්‌ච තං කම්‌ම පකුබ්‌බමානං අරහාමි නො වාරයිතුං තතො|
  count |87|
    block |යො මාතරං වා පිතරං සවිට්‌ඨ අදූසකෙ හිංසති පාපධම්‌මො|
    block |කායස්‌ස භෙදා අභිසම්‌පරායං අසංසයං සො නිරයං උපෙති|
  count |88|
    block |යො මාතරං වා පිතරං සවිට්‌ඨ අන්‌නෙන පානෙන උපට්‌ඨහාති|
    block |කායස්‌ස භෙදා අභිසම්‌පරායං අසංසයං සො සුගතිං උපෙති|
  count |89|
    block |න මෙ ත්‌වං පුත්‌ත අහිතානුකම්‌පී හිතානුකම්‌පී මෙ ත්‌වංසි පුත්‌ත|
    block |අහඤ්‌ච තං මාතරා වුච්‌චමානො එතාදිසං කම්‌ම කරොමි ලුද්‌දං|
  count |90|
    block |යා තෙ සා භරියා අනරියරූපා මාතා මමෙසා සකියා ජනෙත්‌ති|
    block |නිද්‌ධාපයෙ තඤ්‌ච සකා අගාරා අඤ්‌ඤම්‌පි තෙ සා දුඛමාවහෙය්‍ය|
  count |91|
    block |යා තෙ සා භරියා අනරියරූපා මාතා මමෙසා සකියා ජනෙත්‌ති|
    block |දන්‌තා කරෙණූව වසූපනීතා සා පාපධම්‌මා පුනරාවජාතූති|
  stand |තක්‌කලජාතකං අට්‌ඨමං|
  count |  |
  block |මහාධම්‌මපාලජාතකං|
  count |92|
    block |කිං තෙ වතං කිං පන බ්‍රහ්‌මචරියං කිස්‌ස සුචිණ්‌ණස්‌ස අයං විපාකො|
    block |අක්‌ඛාහි මෙ බ්‍රාහ්‌මණ එතමත්‌ථං කස්‌මා නු තුම්‌හං දහරා න මිය්‍යරෙ|
  count |93|
    block |ධම්‌මං චරාම න මුසා භණාම පාපානි කම්‌මානි පරිවජ්‌ජයාම|
    block |අනරියං පරිවජ්‌ජෙමු සබ්‌බං තස්‌මා හි අම්‌හං දහරා න මිය්‍යරෙ|
  count |94|
    block |සුණොම ධම්‌මං අසතං සතඤ්‌ච න චාපි ධම්‌මං අසතං රොචයාම|
    block |හිත්‌වා අසන්‌තෙ න ජහාම සන්‌තෙ තස්‌මා හි අම්‌හං දහරා න මිය්‍යරෙ|
  count |95|
    block |පුබ්‌බෙව දානා සුමනා භවාම දදම්‌පි වෙ අත්‌තමනා භවාම|
    block |දත්‌වාපි වෙ නානුතප්‌පාම පච්‌ඡා තස්‌මා හි අම්‌හං දහරා න මිය්‍යරෙ|
  count |96|
    block |සමණෙ මයං බ්‍රාහ්‌මණෙ අද්‌ධිකෙ ච වනිබ්‌බකෙ යාචනකෙ දලිද්‌දෙ|
    block |අන්‌නෙන පානෙන අභිතප්‌පයාම තස්‌මා හි අම්‌හං දහරා න මිය්‍යරෙ|
  count |97|
    block |මයඤ්‌ච භරියං නාතික්‌කමාම අම්‌හෙ ච භරියා නාතික්‌කමන්‌ති|
    block |අඤ්‌ඤත්‍ර තාහි බ්‍රහ්‌මචරියං චරාම තස්‌මා හි අම්‌හං දහරා න මිය්‍යරෙ|
  count |98|
    block |පාණාතිපාතා විරමාම සබ්‌බෙ ලොකෙ අදින්‌නං පරිවජ්‌ජයාම|
    block |අමජ්‌ජපා නොපි මුසා භණාම තස්‌මා හි අම්‌හං දහරා න මිය්‍යරෙ|
  count |99|
    block |එතාසු වෙ ජායරෙ සුත්‌තමාසු මෙධාවිනො හොන්‌ති පහූතපඤ්‌ඤා|
    block |බහුස්‌සුතා වෙදගුනො ච හොන්‌ති තස්‌මා හි අම්‌හං දහරා න මිය්‍යරෙ|
  count |100|
    block |මාතා පිතා ච භගිනී භාතරො ච පුත්‌තා ච දාරා ච මයඤ්‌ච සබ්‌බෙ|
    block |ධම්‌මං චරාම පරලොකහෙතු තස්‌මා හි අම්‌හං දහරා න මිය්‍යරෙ|
  count |101|
    block |දාසා ච දාස්‍යො අනුජීවිනො ච පරිචාරකා කම්‌මකරා ච සබ්‌බෙ|
    block |ධම්‌මං චරන්‌ති පරලොකහෙතු තස්‌මා හි අම්‌හං දහරා න මිය්‍යරෙ|
  count |102|
    block |ධම්‌මො හවෙ රක්‌ඛති ධම්‌මචාරිං ධම්‌මො සුචිණ්‌ණො සුඛමාවහාති|
    block |එසානිසංසො ධම්‌මෙ සුචිණ්‌ණෙ න දුග්‌ගතිං ගච්‌ඡති ධම්‌මචාරී|
  count |103|
    block |ධම්‌මො හවෙ රක්‌ඛති ධම්‌මචාරිං ඡත්‌තං මහන්‌තං විය වස්‌සකාලෙ|
    block |ධම්‌මෙන ගුත්‌තො මම ධම්‌මපාලො අඤ්‌ඤස්‌ස අට්‌ඨීනි සුඛී කුමාරොති|
  stand |මහාධම්‌මපාලජාතකං නවමං|
  count |  |
  block |කුක්‌කුටජාතකං|
  count |104|
    block |නාස්‌මසෙ කතපාපම්‌හි නාස්‌මසෙ අලිකවාදිනෙ|
    block |නාස්‌මසෙ අත්‌තත්‌ථපඤ්‌ඤම්‌හි අතිසන්‌තෙපි නාස්‌මසෙ|
  count |105|
    block |භවන්‌ති හෙකෙ පුරිසා ගොපිපාසිකජාතිකා|
    block |ඝසන්‌ති මඤ්‌ඤෙ මිත්‌තානි වාචාය න ච කම්‌මුනා|
  count |106|
    block |සුක්‌ඛඤ්‌ජලිපග්‌ගහිතා වාචාය පලිගුණ්‌ඨිතා|
    block |මනුස්‌සඵෙග්‌ගූ නාසීදෙ යස්‌මිං නත්‌ථි කතඤ්‌ඤුතා|
  count |107|
    block |න හි අඤ්‌ඤඤ්‌ඤචිත්‌තානං ඉත්‌ථීනං පුරිසාන වා|
    block |නානාවිකත්‌වා සංසග්‌ගං තාදිසම්‌පි ච නාස්‌මසෙ|
  count |108|
    block |අනරියකම්‌මමොක්‌කන්‌තං අථෙතං සබ්‌බඝාතිනං|
    block |නිසිතංව පටිච්‌ඡන්‌නං තාදිසම්‌පි ච නාස්‌මසෙ|
  count |109|
    block |මිත්‌තරූපෙනිධෙකච්‌චෙ සාඛල්‍යෙන අචෙතසා|
    block |විවිධෙහි උපායන්‌ති තාදිසම්‌පි ච නාස්‌මසෙ|
  count |110|
    block |ආමිසං වා ධනං වාපි යත්‌ථ පස්‌සති තාදිසො|
    block |දුබ්‌භිං කරොති දුම්‌මෙධො තඤ්‌ච හන්‌ත්‌වාන ගච්‌ඡති|
  count |111|
    block |මිත්‌තරූපෙන බහවො ඡන්‌නා සෙවන්‌ති සත්‌තවො|
    block |ජහෙ කාපුරිසෙ හෙතෙ කුක්‌කුටො විය සෙනකං|
  count |112|
    block |යො ච උප්‌පතිතං අත්‌ථං න ඛිප්‌පමනුබුජ්‌ඣති|
    block |අමිත්‌තවසමන්‌වෙති පච්‌ඡා ච අනුතප්‌පති|
  count |113|
    block |යො ච උප්‌පතිතං අත්‌ථං ඛිප්‌පමෙව නිබොධති|
    block |මුච්‌චතෙ සත්‌තුසම්‌බාධා කුක්‌කුටො විය සෙනකා|
  count |114|
    block |තං තාදිසං කූටමිවොඩ්‌ඩිතං වනෙ අධම්‌මිකං නිච්‌චවිධංසකාරිනං|
    block |ආරා විවජ්‌ජෙය්‍ය නරො විචක්‌ඛණො සෙනං යථා කුක්‌කුටො වංසකානනෙති|
  stand |කුක්‌කුටජාතකං දසමං|
  count |  |
  block |මට්‌ඨකුණ්‌ඩලීජාතකං|
  count |115|
    block |අලඞ්‌කතො මට්‌ඨකුණ්‌ඩලී මාලධාරී හරිචන්‌දනුස්‌සදො|
    block |බාහා පග්‌ගය්‌හ කන්‌දසි වනමජ්‌ඣෙ කිං දුක්‌ඛිතො තුවං|
  count |116|
    block |සොවණ්‌ණමයො පභස්‌සරො උප්‌පන්‌නො රථපඤ්‌ජරො මම|
    block |තස්‌ස චක්‌කයුගං න වින්‌දාමි තෙන දුක්‌ඛෙන ජහාමි ජීවිතං|
  count |117|
    block |සොවණ්‌ණමයං මණීමයං ලොහමයං අථ රූපියාමයං|
    block |පාවද රථං කරිස්‌සාමි තෙ චක්‌කයුගං පටිපාදයාමි තං|
  count |118|
    block |සො මාණවො තස්‌ස පාවදි චන්‌දිමසූරියා උභයෙත්‌ථ භාතරො|
    block |සොවණ්‌ණමයො රථො මම තෙන චක්‌කයුගෙන සොභති|
  count |119|
    block |බාලො ඛො ත්‌වංසි මාණව යො ත්‌වං පත්‌ථයසෙ අපත්‌ථියං|
    block |මඤ්‌ඤාමි තුවං මරිස්‌සසි න හි ත්‌වං ලච්‌ඡසි චන්‌දසූරියෙ|
  count |120|
    block |ගමනාගමනම්‌පි දිස්‌සති වණ්‌ණධාතු උභයෙත්‌ථ වීථියො|
    block |පෙතො පන නෙව දිස්‌සති කො නු ඛො කන්‌දතං බාල්‍යතරො|
  count |121|
    block |සච්‌චං ඛො වදෙසි මාණව අහමෙව කන්‌දතං බාල්‍යතරො|
    block |චන්‌දං විය දාරකො රුදං පෙතං කාලකතාභිපත්‌ථයෙ|
  count |122|
    block |ආදිත්‌තං වත මං සන්‌තං ඝතසිත්‌තංව පාවකං|
    block |වාරිනා විය ඔසිඤ්‌චං සබ්‌බං නිබ්‌බාපයෙ දරං|
  count |123|
    block |අබ්‌බහී වත මෙ සල්‌ලං යමාසි හදයස්‌සිතං|
    block |යො මෙ සොකපරෙතස්‌ස පුත්‌තසොකං අපානුදි|
  count |124|
    block |සොහං අබ්‌බූළ්‌හසල්‌ලොස්‌මි වීතසොකො අනාවිලො|
    block |න සොචාමි න රොදාමි තව සුත්‌වාන මාණවාති|
  stand |මට්‌ඨකුණ්‌ඩලීජාතකං එකාදසමං|
  count |  |
  block |බිලාරකොසියජාතකං|
  count |125|
    block |අපචන්‌තාපි දිච්‌ඡන්‌ති සන්‌තො ලද්‌ධාන භොජනං|
    block |කිමෙව ත්‌වං පචමානො යං න දජ්‌ජා න තං සමං|
  count |126|
    block |මච්‌ඡෙරා ච පමාදා ච එවං දානං න දිය්‍යති|
    block |පුඤ්‌ඤං ආකඞ්‌ඛමානෙන දෙය්‍යං හොති විජානතා|
  count |127|
    block |යස්‌සෙව භීතො න දදාති මච්‌ඡරී තදෙවාදදතො භයං|
    block |ජිඝච්‌ඡා ච පිපාසා ච යස්‌ස භායති මච්‌ඡරී|
    block |තමෙව බාලං ඵුසති අස්‌මිං ලොකෙ පරම්‌හි ච|
  count |128|
    block |තස්‌මා විනෙය්‍ය මච්‌ඡෙරං දජ්‌ජා දානං මලාභිභූ|
    block |පුඤ්‌ඤානි පරලොකස්‌මිං පතිට්‌ඨා හොන්‌ති පාණිනං|
  count |129|
    block |දුද්‌දදං දදමානානං දුක්‌කරං කම්‌ම කුබ්‌බතං|
    block |අසන්‌තො නානුකුබ්‌බන්‌ති සතං ධම්‌මො දුරන්‌නයො|
  count |130|
    block |තස්‌මා සතඤ්‌ච අසතං නානා හොති ඉතො ගති|
    block |අසන්‌තො නිරයං යන්‌ති සන්‌තො සග්‌ගපරායනා|
  count |131|
    block |අප්‌පස්‌මෙකෙ පවෙච්‌ඡන්‌ති බහුනෙකෙ න දිච්‌ඡරෙ|
    block |අප්‌පස්‌මා දක්‌ඛිණා දින්‌නා සහස්‌සෙන සමං මිතා|
  count |132|
    block |ධම්‌මං චරෙ යොපි සමුඤ්‌ඡකං චරෙ දාරඤ්‌ච පොසං දදමප්‌පකස්‌මිං|
    block |සතං සහස්‌සානං සහස්‌සයාගිනං කලම්‌පි නාග්‌ඝන්‌ති තථාවිධස්‌ස තෙ|
  count |133|
    block |කෙනෙස යඤ්‌ඤො විපුලො මහග්‌ඝතො සමෙන දින්‌නස්‌ස න අග්‌ඝමෙති|
    block |කථං සතං සහස්‌සානං සහස්‌සයාගිනං කලම්‌පි නාග්‌ඝන්‌ති තථාවිධස්‌ස තෙ|
  count |134|
    block |දදන්‌ති හෙකෙ විසමෙ නිවිට්‌ඨා ඡෙත්‌වා වධිත්‌වා අථ සොචයිත්‌වා|
    block |සා දක්‌ඛිණා අස්‌සුමුඛා සදණ්‌ඩා සමෙන දින්‌නස්‌ස න අග්‌ඝමෙති|
    block |එවං සතං සහස්‌සානං සහස්‌සයාගිනං කලම්‌පි නාග්‌ඝන්‌ති තථාවිධස්‌ස තෙති|
  stand |බිලාරකොසියජාතකං ද්‌වාදසමං|
  count |  |
  block |චක්‌කවාකජාතකං|
  count |135|
    block |වණ්‌ණවා අභිරූපොසි ඝනො සඤ්‌ජාතරොහිතො|
    block |චක්‌කවාක සුරූපොසි විප්‌පසන්‌නමුඛින්‌ද්‍රියො|
  count |136|
    block |පාඨීනං පාවුසං මච්‌ඡං බලජං මුඤ්‌ජරොහිතං|
    block |ගඞ්‌ගාය තීරෙ නිසින්‌නො එවං භුඤ්‌ජසි භොජනං|
  count |137|
    block |න වාහමෙතං භුඤ්‌ජාමි ජඞ්‌ගලානොදකානි වා|
    block |අඤ්‌ඤත්‍ර සෙවාලපණකා එතං මෙ සම්‌ම භොජනං|
  count |138|
    block |න වාහමෙතං සද්‌දහාමි චක්‌කවාකස්‌ස භොජනං|
    block |අහම්‌පි සම්‌ම භුඤ්‌ජාමි ගාමෙ ලොණියතෙලියං|
  count |139|
    block |මනුස්‌සෙසු කතං භත්‌තං සුචිං මංසූපසෙචනං|
    block |න ච මෙ තාදිසො වණ්‌ණො චක්‌කවාක යථා තුවං|
  count |140|
    block |සම්‌පස්‌සං අත්‌තනි වෙරං හිංසයං මානුසිං පජං|
    block |උත්‍රස්‌තො ඝසසී භීතො තෙන වණ්‌ණො තවෙදිසො|
  count |141|
    block |සබ්‌බලොකවිරුද්‌ධොසි ධඞ්‌ක පාපෙන කම්‌මුනා|
    block |ලද්‌ධො පිණ්‌ඩො න පීණෙති තෙන වණ්‌ණො තවෙදිසො|
  count |142|
    block |අහම්‌පි සම්‌ම භුඤ්‌ජාමි අහිංසං සබ්‌බපාණිනං|
    block |අප්‌පොස්‌සුක්‌කො නිරාසඞ්‌කී අසොකො අකුතොභයො|
  count |143|
    block |සො කරස්‌සු ආනුභාවං වීතිවත්‌තස්‌සු සීලියං|
    block |අහිංසාය චර ලොකෙ පියො හොහිසි මංමිව|
  count |144|
    block |යො න හන්‌ති න ඝාතෙති න ජිනාති න ජාපයෙ|
    block |මෙත්‌තංසො සබ්‌බභූතෙසු වෙරං තස්‌ස න කෙනචීති|
  stand |චක්‌කවාකජාතකං තෙරසමං|
  count |  |
  block |භූරිපඤ්‌ඤජාතකං|
  count |145|
    block |සච්‌චං කිර ත්‌වං අපි භූරිපඤ්‌ඤ යා තාදිසී සීරි ධිතී මතී ච|
    block |න තායතෙභාවවසූපනිතං යො යවකං භුඤ්‌ජසි අප්‌පසූපං|
  count |146|
    block |සුඛං දුක්‌ඛෙන පරිපාචයන්‌තො කාලා කාලං විචිනං ඡන්‌දඡන්‌නො|
    block |අත්‌ථස්‌ස ද්‌වාරානි අවාපුරන්‌තො තෙනාහං තුස්‌සාමි යවොදනෙන|
  count |147|
    block |කාලඤ්‌ච ඤත්‌වා අභිජීහනාය මන්‌තෙහි අත්‌ථං පරිපාචයිත්‌වා|
    block |විජම්‌භිස්‌සං සීහවිජම්‌භිතානි තායිද්‌ධියා දක්‌ඛසි මං පුනාපි|
  count |148|
    block |සුඛීපි හෙකෙ න කරොන්‌ති පාපං අවණ්‌ණසංසග්‌ගභයා පුනෙකෙ|
    block |පහූ සමානො විපුලත්‌ථචින්‌තී කිංකාරණා මෙ න කරොසි දුක්‌ඛං|
  count |149|
    block |න පණ්‌ඩිතා අත්‌තසුඛස්‌ස හෙතු පාපානි කම්‌මානි සමාචරන්‌ති|
    block |දුක්‌ඛෙන ඵුට්‌ඨා ඛලිතාපි සන්‌තා ඡන්‌දා ච දොසා න ජහන්‌ති ධම්‌මං|
  count |150|
    block |යෙන කෙනචි වණ්‌ණෙන මුදුනා දාරුණෙන වා|
    block |උද්‌ධරෙ දීනමත්‌තානං පච්‌ඡා ධම්‌මං සමාචරෙ|
  count |151|
    block |යස්‌ස රුක්‌ඛස්‌ස ඡායාය නිසීදෙය්‍ය සයෙය්‍ය වා|
    block |න තස්‌ස සාඛං භඤ්‌ජෙය්‍ය මිත්‌තදුබ්‌භො හි පාපකො|
  count |152|
    block |යස්‌සාපි ධම්‌මං පුරිසො විජඤ්‌ඤා යෙ චස්‌ස කඞ්‌ඛං විනයන්‌ති සන්‌තො|
    block |තං හිස්‌ස දීපඤ්‌ච පරායනඤ්‌ච න තෙන මෙත්‌තිං ජරයෙථ පඤ්‌ඤො|
  count |153|
    block |අලසො ගිහී කාමභොගී න සාධු අසඤ්‌ඤතො පබ්‌බජිතො න සාධු|
    block |රාජා න සාධු අනිසම්‌මකාරී යො පණ්‌ඩිතො කොධනො තං න සාධු|
  count |154|
    block |නිසම්‌ම ඛත්‌තියො කයිරා නානිසම්‌ම දිසම්‌පති|
    block |නිසම්‌මකාරිනො රාජ යසො කිත්‌ති ච වඩ්‌ඪතීති|
  stand |භූරිපඤ්‌ඤජාතකං චුද්‌දසමං|
  count |  |
  block |මහාමඞ්‌ගලජාතකං|
  count |155|
    block |කිංසු නරො ජප්‌පමධිච්‌චකාලෙ කං වා විජ්‌ජං කතමං වා සුතානං|
    block |සො මච්‌චො අස්‌මිඤ්‌ච පරම්‌හි ලොකෙ කථං කරො සොත්‌ථානෙන ගුත්‌තො|
  count |156|
    block |යස්‌ස දෙවා පිතරො ච සබ්‌බෙ සරීසපා සබ්‌බභූතානි චාපි|
    block |මෙත්‌තාය නිච්‌චං අපචිතානි හොන්‌ති භූතෙසු වෙ සොත්‌ථානං තදාහු|
  count |157|
    block |යො සබ්‌බලොකස්‌ස නිවාතවුත්‌ති ඉත්‌ථීපුමානං සහදාරකානං|
    block |ඛන්‌තා දුරුත්‌තානමප්‌පටිකූලවාදී අධිවාසනං සොත්‌ථානං තදාහු|
  count |158|
    block |යො නාවජානාති සහායමිත්‌තෙ සිප්‌පෙන කුල්‍යාහි ධනෙන ජච්‌චා|
    block |රුචිපඤ්‌ඤො අත්‌ථකාලෙ මතීමා සහායෙසු වෙ සොත්‌ථානං තදාහු|
  count |159|
    block |මිත්‌තානි වෙ යස්‌ස භවන්‌ති සන්‌තො සංවිස්‌සත්‌ථා අවිසංවාදකස්‌ස|
    block |න මිත්‌තදුබ්‌භී සංවිභාගී ධනෙන මිත්‌තෙසු වෙ සොත්‌ථානං තදාහු|
  count |160|
    block |යස්‌ස භරියා තුල්‍යවයා සමග්‌ගා අනුබ්‌බතා ධම්‌මකාමා පජාතා|
    block |කොලිනියා සීලවතී පතිබ්‌බතා දාරෙසු වෙ සොත්‌ථානං තදාහු|
  count |161|
    block |යස්‌ස රාජා භූතපති යසස්‌සී ජානාති සොචෙය්‍යං පරක්‌කමඤ්‌ච|
    block |අද්‌වෙජ්‌ඣතා සුහදයං මමන්‌ති රාජූසු වෙ සොත්‌ථානං තදාහු|
  count |162|
    block |අන්‌නඤ්‌ච පානඤ්‌ච දදාති සද්‌ධො මාලඤ්‌ච ගන්‌ධඤ්‌ච විලෙපනඤ්‌ච|
    block |පසන්‌නචිත්‌තො අනුමොදමානො සග්‌ගෙසු වෙ සොත්‌ථානං තදාහු|
  count |163|
    block |යමරියධම්‌මෙන පුනන්‌ති වුද්‌ධා ආරාධිතා සමචරියාය සන්‌තො|
    block |බහුස්‌සුතා ඉසයො සීලවන්‌තො අරහන්‌තමජ්‌ඣෙ සොත්‌ථානං තදාහු|
  count |164|
    block |එතානි ඛො සොත්‌ථානානි ලොකෙ විඤ්‌ඤුප්‌පසත්‌ථානි සුඛුද්‍රයානි|
    block |තානීධ සෙවෙථ නරො සපඤ්‌ඤො න හි මඞ්‌ගලෙ කිඤ්‌චනමත්‌ථි සච්‌චන්‌ති|
  stand |මහාමඞ්‌ගලජාතකං පන්‌නරසමං|
  count |  |
  block |ඝටපණ්‌ඩිතජාතකං|
  count |165|
    block |උට්‌ඨෙහි කණ්‌හ කිං සෙසි කො අත්‌ථො සුපනෙන තෙ|
    block |යොපි තුය්‌හං සකො භාතා හදයං චක්‌ඛු ච දක්‌ඛිණං|
    block |තස්‌ස වාතා බලීයන්‌ති ඝටො ජප්‌පති කෙසව|
  count |166|
    block |තස්‌ස තං වචනං සුත්‌වා රොහිණෙය්‍යස්‌ස කෙසවො|
    block |තරමානරූපො වුට්‌ඨාසි භාතුසොකෙන අට්‌ටිතො|
  count |167|
    block |කිං නු උම්‌මත්‌තරූපොව කෙවලං ද්‌වාරකං ඉමං|
    block |සසො සසොති ලපසි කො නු තෙ සසමාහරි|
  count |168|
    block |සොවණ්‌ණමයං මණීමයං ලොහමයං අථ රූපියාමයං|
    block |සඞ්‌ඛසිලාපවාළමයං කාරයිස්‌සාමි තෙ සසං|
  count |169|
    block |සන්‌ති අඤ්‌ඤෙපි සසකා අරඤ්‌ඤෙ වනගොචරා|
    block |තෙපි තෙ ආනයිස්‌සාමි කීදිසං සසමිච්‌ඡසි|
  count |170|
    block |න චාහමෙතෙ ඉච්‌ඡාමි යෙ සසා පථවිස්‌සිතා|
    block |චන්‌දතො සසමිච්‌ඡාමි තං මෙ ඔහර කෙසව|
  count |171|
    block |සො නූන මධුරං ඤාති ජීවිතං විජහිස්‌සසි|
    block |අපත්‌ථියං යො පත්‌ථයසි චන්‌දතො සසමිච්‌ඡසි|
  count |172|
    block |එවං චෙ කණ්‌හ ජානාසි යදඤ්‌ඤමනුසාසසි|
    block |කස්‌මා පුරෙ මතං පුත්‌තං අජ්‌ජාපි මනුසොචසි|
  count |173|
    block |යං න ලබ්‌භා මනුස්‌සෙන අමනුස්‌සෙන වා පුන|
    block |ජාතො මෙ මා මරී පුත්‌තො කුතො ලබ්‌භා අලබ්‌භියං|
  count |174|
    block |න මන්‌තා මූලභෙසජ්‌ජා ඔසධෙහි ධනෙන වා|
    block |සක්‌කා ආනයිතුං කණ්‌හ යං පෙතමනුසොචසි|
  count |175|
    block |යස්‌ස එතාදිසා අස්‌සු අමච්‌චා පුරිසපණ්‌ඩිතා|
    block |යථා නිජ්‌ඣාපයෙ අජ්‌ජ ඝටො පුරිසපණ්‌ඩිතො|
  count |176|
    block |ආදිත්‌තං වත මං සන්‌තං ඝතසිත්‌තංව පාවකං|
    block |වාරිනා විය ඔසිඤ්‌චං සබ්‌බං නිබ්‌බාපයෙ දරං|
  count |177|
    block |අබ්‌බහී වත මෙ සල්‌ලං යමාසි හදයස්‌සිතං|
    block |යො මෙ සොකපරෙතස්‌ස පුත්‌තසොකං අපානුදි|
  count |178|
    block |සොහං අබ්‌බූළ්‌හසල්‌ලොස්‌මි වීතසොකො අනාවිලො|
    block |න සොචාමි න රොදාමි තව සුත්‌වාන මාණව|
  count |179|
    block |එවං කරොන්‌ති සප්‌පඤ්‌ඤා යෙ හොන්‌ති අනුකම්‌පකා|
    block |නිවත්‌තයන්‌ති සොකම්‌හා ඝටො ජෙට්‌ඨංව භාතරන්‌ති|
    block |දළ්‌හ කණ්‌හ ධනඤ්‌ජය සඞ්‌ඛවරො රජ සත්‌තහ කස්‌ස ච තක්‌කලිනා|
    block |ධම්‌මං කුක්‌කුට කුණ්‌ඩලි භොජනදා චක්‌කවාක සුභූරිස සොත්‌ථි ඝටොති|
  stand |ඝටපණ්‌ඩිතජාතකං සොළසමං|
  stand |දසකනිපාතං නිට්‌ඨිතං|
  block |තස්‌සුද්‌දානං|
