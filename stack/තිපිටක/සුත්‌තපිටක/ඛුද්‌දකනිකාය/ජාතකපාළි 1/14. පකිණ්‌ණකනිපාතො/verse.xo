block |පකිණ්‌ණකනිපාතො|
  count |  |
  block |සාලිකෙදාරජාතකං|
  count |1|
    block |සම්‌පන්‌නං සාලිකෙදාරං සුවා භුඤ්‌ජන්‌ති කොසිය|
    block |පටිවෙදෙමි තෙ බ්‍රහ්‌මෙ න නෙ වාරෙතුමුස්‌සහෙ|
  count |2|
    block |එකො ච තත්‌ථ සකුණො යො නෙසං සබ්‌බසුන්‌දරො|
    block |භුත්‌වා සාලිං යථාකාමං තුණ්‌ඩෙනාදාය ගච්‌ඡති|
  count |3|
    block |ඔඩ්‌ඩෙන්‌තු වාළපාසානි යථා වජ්‌ඣෙථ සො දිජො|
    block |ජීවඤ්‌ච නං ගහෙත්‌වාන ආනයෙහි මමන්‌තිකෙ|
  count |4|
    block |එතෙ භුත්‌වා පිවිත්‌වා ච පක්‌කමන්‌ති විහඞ්‌ගමා|
    block |එකො බද්‌ධොස්‌මි පාසෙන කිං පාපං පකතං මයා|
  count |5|
    block |උදරං නූන අඤ්‌ඤෙසං සුව අච්‌චොදරං තව|
    block |භුත්‌වා සාලිං යථාකාමං තුණ්‌ඩෙනාදාය ගච්‌ඡසි|
  count |6|
    block |කොට්‌ඨං නු තත්‌ථ පූරෙසි සුව වෙරං නු තෙ මයා|
    block |පුට්‌ඨො මෙ සම්‌ම අක්‌ඛාහි කුහිං සාලිං නිදාහසි|
  count |7|
    block |න මෙ වෙරං තයා සද්‌ධිං කොට්‌ඨො මය්‌හං න විජ්‌ජති|
    block |ඉණං මුඤ්‌චාමිණං දම්‌මි සම්‌පත්‌තො කොටසිම්‌බලිං|
    block |නිධිම්‌පි තත්‌ථ නිදහාමි එවං ජානාහි කොසිය|
  count |8|
    block |කීදිසං තෙ ඉණදානං ඉණමොක්‌ඛො ච කීදිසො|
    block |නිධිනිධානමක්‌ඛාහි අථ පාසා පමොක්‌ඛසි|
  count |9|
    block |අජාතපක්‌ඛා තරුණා පුත්‌තකා මය්‌හ කොසිය|
    block |තෙ මං භතා භරිස්‌සන්‌ති තස්‌මා තෙසං ඉණං දදෙ|
  count |10|
    block |මාතා පිතා ච මෙ වුද්‌ධා ජිණ්‌ණකා ගතයොබ්‌බනා|
    block |තෙසං තුණ්‌ඩෙන හාතූන මුඤ්‌චෙ පුබ්‌බකතං ඉණං|
  count |11|
    block |අඤ්‌ඤෙපි තත්‌ථ සකුණා ඛීණපක්‌ඛා සුදුබ්‌බලා|
    block |තෙසං පුඤ්‌ඤත්‌ථිකො දම්‌මි තං නිධිං ආහු පණ්‌ඩිතා|
  count |12|
    block |ඊදිසං මෙ ඉණදානං ඉණමොක්‌ඛො ච ඊදිසො|
    block |නිධිනිධානමක්‌ඛාමි එවං ජානාහි කොසිය|
  count |13|
    block |භද්‌දකො වතයං පක්‌ඛී දිජො පරමධම්‌මිකො|
    block |එකච්‌චෙසු මනුස්‌සෙසු අයං ධම්‌මො න විජ්‌ජති|
  count |14|
    block |භුඤ්‌ජ සාලිං යථාකාමං සහ සබ්‌බෙහි ඤාතිභි|
    block |පුනාපි සුව පස්‌සෙමු පියං මෙ තව දස්‌සනං|
  count |15|
    block |භුත්‌තඤ්‌ච පීතඤ්‌ච තවස්‌සමම්‌හි රත්‌තිඤ්‌ච නො කොසිය තෙ සකාසෙ|
    block |නික්‌ඛිත්‌තදණ්‌ඩෙසු දදාහි දානං ජිණ්‌ණෙ ච මාතාපිතරො භරස්‌සු|
  count |16|
    block |ලක්‌ඛී වත මෙ උදපාදි අජ්‌ජ යො අද්‌දසාසිං පවරං දිජානං|
    block |සුවස්‌ස සුත්‌වාන සුභාසිතානි කාහාමි පුඤ්‌ඤානි අනප්‌පකානි|
  count |17|
    block |සො කොසියො අත්‌තමනො උදග්‌ගො අන්‌නඤ්‌ච පානඤ්‌චභිසඞ්‌ඛරිත්‌වා|
    block |අන්‌නෙන පානෙන පසන්‌නචිත්‌තො සන්‌තප්‌පයි සමණබ්‍රාහ්‌මණෙ චාති|
  stand |සාලිකෙදාරජාතකං පඨමං|
  count |  |
  block |චන්‌දකින්‌නරීජාතකං|
  count |18|
    block |උපනීයතිදං මඤ්‌ඤෙ චන්‌දෙ ලොහිතමද්‌දනෙ|
    block |අජ්‌ජ ජහාමි ජීවිතං පාණා මෙ චන්‌දෙ නිරුජ්‌ඣන්‌ති|
  count |19|
    block |ඔසීදි මෙ දුක්‌ඛං හදයං මෙ ඩය්‌හතෙ නිතම්‌මාමි|
    block |තව චන්‌දියා සොචන්‌තියා න නං අඤ්‌ඤෙහි සොකෙහි|
  count |20|
    block |තිණමිව වනමිව මිලායාමි නදී අපරිපුණ්‌ණාව සුස්‌සාමි|
    block |තව චන්‌දියා සොචන්‌තියා න නං අඤ්‌ඤෙහි සොකෙහි|
  count |21|
    block |වස්‌සමිව සරෙ පාදෙ ඉමානි අස්‌සූනි වත්‌තරෙ මය්‌හං|
    block |තව චන්‌දියා සොචන්‌තියා න නං අඤ්‌ඤෙහි සොකෙහි|
  count |22|
    block |පාපො ඛොසි රාජපුත්‌ත යො මෙ ඉච්‌ඡිතං පතිං වරාකියා|
    block |විජ්‌ඣසි වනමූලස්‌මිං සොයං විද්‌ධො ඡමා සෙති|
  count |23|
    block |ඉමං මය්‌හං හදයසොකං පටිමුඤ්‌චතු රාජපුත්‌ත තව මාතා|
    block |යො මය්‌හං හදයසොකො කිම්‌පුරිසං අවෙක්‌ඛමානාය|
  count |24|
    block |ඉමං මය්‌හං හදයසොකං පටිමුඤ්‌චතු රාජපුත්‌ත තව ජායා|
    block |යො මය්‌හං හදයසොකො කිම්‌පුරිසං අවෙක්‌ඛමානාය|
  count |25|
    block |මා ච පුත්‌තං මා ච පතිං අද්‌දක්‌ඛි රාජපුත්‌ත තව මාතා|
    block |යො කිම්‌පුරිසං අවධි අදූසකං මය්‌හ කාමා හි|
  count |26|
    block |මා ච පුත්‌තං මා ච පතිං අද්‌දක්‌ඛි රාජපුත්‌ත තව ජායා|
    block |යො කිම්‌පුරිසං අවධි අදූසකං මය්‌හ කාමා හි|
  count |27|
    block |මා ත්‌වං චන්‌දෙ රොදි මා සොචි වනතිමිරමත්‌තක්‌ඛි|
    block |මම ත්‌වං හෙහිසි භරියා රාජකුලෙ පූජිතා නාරීභි|
  count |28|
    block |අපි නූනහං මරිස්‌සං නාහං රාජපුත්‌ත තව හෙස්‌සං|
    block |යො කිම්‌පුරිසං අවධි අදූසකං මය්‌හ කාමා හි|
  count |29|
    block |අපි භීරුකෙ අපි ජීවිතුකාමිකෙ කිම්‌පුරිසි ගච්‌ඡ හිමවන්‌තං|
    block |තාලීසතගරභොජනා අඤ්‌ඤෙ තං මිගා රමිස්‌සන්‌ති|
  count |30|
    block |තෙ පබ්‌බතා තා ච කන්‌දරා තා ච ගිරිගුහායො තථෙව තිට්‌ඨන්‌ති|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |31|
    block |තෙ පණ්‌ණසන්‌ථතා රමණීයා වාළමිගෙහි අනුචිණ්‌ණා|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |32|
    block |තෙ පුප්‌ඵසන්‌ථතා රමණීයා වාළමිගෙහි අනුචිණ්‌ණා|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |33|
    block |අච්‌ඡා සවන්‌ති ගිරිවන නදියො කුසුමාභිකිණ්‌ණසොතායො|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |34|
    block |නීලානි හිමවතො පබ්‌බතස්‌ස කූටානි දස්‌සනීයානි|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |35|
    block |පීතානි හිමවතො පබ්‌බතස්‌ස කූටානි දස්‌සනීයානි|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |36|
    block |තම්‌බානි හිමවතො පබ්‌බතස්‌ස කූටානි දස්‌සනීයානි|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |37|
    block |තුඞ්‌ගානි හිමවතො පබ්‌බතස්‌ස කූටානි දස්‌සනීයානි|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |38|
    block |සෙතානි හිමවතො පබ්‌බතස්‌ස කූටානි දස්‌සනීයානි|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |39|
    block |චිත්‍රානි හිමවතො පබ්‌බතස්‌ස කූටානි දස්‌සනීයානි|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |40|
    block |යක්‌ඛගණසෙවිතෙ ගන්‌ධමාදනෙ ඔසධෙභි සඤ්‌ඡන්‌නෙ|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |41|
    block |කිම්‌පුරිසසෙවිතෙ ගන්‌ධමාදනෙ ඔසධෙභි සඤ්‌ඡන්‌නෙ|
    block |තත්‌ථෙව තං අපස්‌සන්‌තී කිම්‌පුරිස කථං අහං කස්‌සං|
  count |42|
    block |වන්‌දෙ තෙ අයිරබ්‍රහ්‌මෙ යො මෙ ඉච්‌ඡිතං පතිං වරාකියා|
    block |අමතෙන අභිසිඤ්‌චි සමාගතාස්‌මි පියතමෙන|
  count |43|
    block |විචරාම දානි ගිරිවන නදියො කුසුමාභිකිණ්‌ණසොතායො|
    block |නානාදුමවසනායො පියංවදා අඤ්‌ඤමඤ්‌ඤස්‌සාති|
  stand |චන්‌දකින්‌නරීජාතකං දුතියං|
  count |  |
  block |මහාඋක්‌කුසජාතකං|
  count |44|
    block |උක්‌කා චිලාචා බන්‌ධන්‌ති දීපෙ පජා මමං ඛාදිතුං පත්‌ථයන්‌ති|
    block |මිත්‌තං සහායඤ්‌ච වදෙහි සෙනක ආචික්‌ඛ ඤාතිබ්‍යසනං දිජානං|
  count |45|
    block |දිජො දිජානං පවරොසි පක්‌ඛිම උක්‌කුසරාජ සරණං තං උපෙම|
    block |පජා මමං ඛාදිතුං පත්‌ථයන්‌ති ලුද්‌දා චිලාචා භව මෙ සුඛාය|
  count |46|
    block |මිත්‌තං සහායඤ්‌ච කරොන්‌ති පණ්‌ඩිතා කාලෙ අකාලෙ සුඛමෙසමානා|
    block |කරොමි තෙ සෙනක එතමත්‌ථං අරියො හි අරියස්‌ස කරොති කිච්‌චං|
  count |47|
    block |යං හොති කිච්‌චං අනුකම්‌පකෙන අරියස්‌ස අරියෙන කතං තයීදං|
    block |අත්‌තානුරක්‌ඛී භව මා අදය්‌හි ලච්‌ඡාම පුත්‌තෙ තයි ජීවමානෙ|
  count |48|
    block |තවෙව රක්‌ඛාවරණං කරොන්‌තො සරීරභෙදාපි න සන්‌තසාමි|
    block |කරොන්‌ති හෙකෙ සඛීනං සඛාරො පාණං චජන්‌තා සතමෙස ධම්‌මො|
  count |49|
    block |සුදුක්‌කරං කම්‌මමකාසි අණ්‌ඩජායං විහඞ්‌ගමො|
    block |අත්‌ථාය කුරරො පුත්‌තෙ අඩ්‌ඪරත්‌තෙ අනාගතෙ|
  count |50|
    block |චුතාපි හෙකෙ ඛලිතා සකම්‌මුනා මිත්‌තානුකම්‌පාය පතිට්‌ඨහන්‌ති|
    block |පුත්‌තා මමට්‌ටා ගතිමාගතොස්‌මි අත්‌ථං චරෙථො මම වාරිචර|
  count |51|
    block |ධනෙන ධඤ්‌ඤෙන ච අත්‌තනා ච මිත්‌තං සහායඤ්‌ච කරොන්‌ති පණ්‌ඩිතා|
    block |කරොමි තෙ සෙනක එතමත්‌ථං අරියො හි අරියස්‌ස කරොති කිච්‌චං|
  count |52|
    block |අප්‌පොස්‌සුක්‌කො තාත තුවං නිසීද පුත්‌තො පිතු චරති අත්‌ථචරියං|
    block |අහං චරිස්‌සාමි තවෙතමත්‌ථං සෙනස්‌ස පුත්‌තෙ පරිතායමානො|
  count |53|
    block |අද්‌ධා හි තාත සතමෙස ධම්‌මො පුත්‌තො පිතු යං චරෙ අත්‌ථචරියං|
    block |අප්‌පෙව මං දිස්‌වාන පවඩ්‌ඪකායං සෙනස්‌ස පුත්‌තා න විහෙඨයෙය්‍යුං|
  count |54|
    block |පසූ මනුස්‌සා මිගවීරසෙට්‌ඨ භයට්‌ටිතා සෙට්‌ඨමුපබ්‌බජන්‌ති|
    block |පුත්‌තා මමට්‌ටා ගතිමාගතොස්‌මි ත්‌වං නොසි රාජා භව මෙ සුඛාය|
  count |55|
    block |කරොමි තෙ සෙනක එතමත්‌ථං ආයාමි තෙ තං දිසතං වධාය|
    block |කථඤ්‌හි විඤ්‌ඤූ පහු සම්‌පජානො න වායමෙ අත්‌තජනස්‌ස ගුත්‌තියා|
  count |56|
    block |මිත්‌තඤ්‌ච කයිරාථ සුහදයඤ්‌ච අයිරඤ්‌ච කයිරාථ සුඛාගමාය|
    block |නිවත්‌ථකොචොව සරෙභිහන්‌ත්‌වා මොදාම පුත්‌තෙහි සමඞ්‌ගිභූතා|
  count |57|
    block |සකමිත්‌තස්‌ස කම්‌මෙන සහායස්‌සාපලායිනො|
    block |කූජන්‌තමුපකූජන්‌ති ලොමසා හදයඞ්‌ගමං|
  count |58|
    block |මිත්‌තං සහායං අධිගම්‌ම පණ්‌ඩිතො සො භුඤ්‌ජතී පුත්‌ත පසුං ධනං වා|
    block |අහඤ්‌ච පුත්‌තා ච පතී ච මය්‌හං මිත්‌තානුකම්‌පාය සමඞ්‌ගිභූතා|
  count |59|
    block |රාජවතා සූරවතා ච අත්‌ථො සම්‌පන්‌නසඛිස්‌ස භවන්‌ති හෙතෙ|
    block |සො මිත්‌තවා යසවා උග්‌ගතත්‌තො අස්‌මිංධලොකෙ මොදති කාමකාමී|
  count |60|
    block |කරණීයානි මිත්‌තානි දලිද්‌දෙනාපි සෙනක|
    block |පස්‌ස මිත්‌තානුකම්‌පාය සමග්‌ගම්‌හා සඤාතකෙ|
  count |61|
    block |සූරෙන බලවන්‌තෙන යො මිත්‌තෙ කුරුතෙ දිජො|
    block |එවං සො සුඛිතො හොති යථාහං ත්‌වඤ්‌ච සෙනකාති|
  stand |මහාඋක්‌කුසජාතකං තතියං|
  count |  |
  block |උද්‌දාලකජාතකං|
  count |62|
    block |ඛරාජිනා ජටිලා පඞ්‌කදන්‌තා දුම්‌මක්‌ඛරූපා යෙ මන්‌තං ජප්‌පන්‌ති|
    block |කච්‌චින්‌නු තෙ මානුසකෙ පයොගෙ ඉදං විදූ පරිමුත්‌තා අපායා|
  count |63|
    block |පාපානි කම්‌මානි කරෙථ රාජ බහුස්‌සුතො චෙ න චරෙය්‍ය ධම්‌මං|
    block |සහස්‌සවෙදොපි න තං පටිච්‌ච දුක්‌ඛා පමුච්‌චෙ චරණං අපත්‌වා|
  count |64|
    block |සහස්‌සවෙදොපි න තං පටිච්‌ච දුක්‌ඛා පමුච්‌චෙ චරණං අපත්‌වා|
    block |මඤ්‌ඤාමි වෙදා අඵලා භවන්‌ති සසංයමං චරණඤ්‌ඤෙව සච්‌චං|
  count |65|
    block |න හෙව වෙදා අඵලා භවන්‌ති සසංයමං චරණඤ්‌ඤෙව සච්‌චං|
    block |කිත්‌තිඤ්‌හි පප්‌පොති අධිච්‌ච වෙදෙ සන්‌තිං පුණාති චරණෙන දන්‌තො|
  count |66|
    block |භච්‌චා මාතා පිතා බන්‌ධූ යෙන ජාතො සයෙව සො|
    block |උද්‌දාලකො අහං භොතො සොත්‌තියාකුලවංසකො|
  count |67|
    block |කථං භො බ්‍රාහ්‌මණො හොති කථං භවති කෙවලී|
    block |කථඤ්‌ච පරිනිබ්‌බානං ධම්‌මට්‌ඨො කින්‌ති වුච්‌චති|
  count |68|
    block |නිරංකත්‌වා අග්‌ගිමාදාය බ්‍රාහ්‌මණො ආපො සිඤ්‌චං යජං උස්‌සෙති යූපං|
    block |එවංකරො බ්‍රාහ්‌මණො හොති ඛෙමී ධම්‌මෙ ඨිතං තෙන අමාපයිංසු|
  count |69|
    block |න සුද්‌ධි සෙචනෙනත්‌ථි නාපි කෙවලී බ්‍රාහ්‌මණො|
    block |න ඛන්‌තී නාපි සොරච්‌චං නාපි සො පරිනිබ්‌බුතො|
  count |70|
    block |කථං සො බ්‍රාහ්‌මණො හොති කථං භවති කෙවලී|
    block |කථඤ්‌ච පරිනිබ්‌බානං ධම්‌මට්‌ඨො කින්‌ති වුච්‌චති|
  count |71|
    block |අඛෙත්‌තබන්‌ධූ අමමො නිරාසො නිල්‌ලොභපාපො භවලොභඛීණො|
    block |එවංකරො බ්‍රාහ්‌මණො හොති ඛෙමී ධම්‌මෙ ඨිතං තෙන අමාපයිංසු|
  count |72|
    block |ඛත්‌තියා බ්‍රාහ්‌මණා වෙස්‌සා සුද්‌දා චණ්‌ඩාලපුක්‌කුසා|
    block |සබ්‌බෙව සොරතා දන්‌තා සබ්‌බෙව පරිනිබ්‌බුතා|
    block |සබ්‌බෙසං සීතිභූතානං අත්‌ථි සෙය්‍යොථ පාපියො|
  count |73|
    block |ඛත්‌තියා බ්‍රාහ්‌මණා වෙස්‌සා සුද්‌දා චණ්‌ඩාලපුක්‌කුසා|
    block |සබ්‌බෙව සොරතා දන්‌තා සබ්‌බෙව පරිනිබ්‌බුතා|
    block |සබ්‌බෙසං සීතිභූතානං නත්‌ථි සෙය්‍යොථ පාපියො|
  count |74|
    block |ඛත්‌තියා බ්‍රාහ්‌මණා වෙස්‌සා සුද්‌දා චණ්‌ඩාලපුක්‌කුසා|
    block |සබ්‌බෙව සොරතා දන්‌තා සබ්‌බෙව පරිනිබ්‌බුතා|
  count |75|
    block |සබ්‌බෙසං සීතිභූතානං නත්‌ථි සෙය්‍යොථ පාපියො|
    block |පනත්‌ථං චරසි බ්‍රහ්‌මඤ්‌ඤං සොත්‌තියාකුලවංසතං|
  count |76|
    block |නානාරත්‌තෙහි වත්‌ථෙහි විමානං භවති ඡාදිතං|
    block |න තෙසං ඡායා වත්‌ථානං සො රාගො අනුපජ්‌ජථ|
  count |77|
    block |එවමෙව මනුස්‌සෙසු යදා සුජ්‌ඣන්‌ති මාණවා|
    block |තෙ සජාතිං පමුඤ්‌චන්‌ති ධම්‌මමඤ්‌ඤාය සුබ්‌බතාති|
  stand |උද්‌දාලකජාතකං චතුත්‌ථං|
  count |  |
  block |භිසජාතකං|
  count |78|
    block |අස්‌සං ගවං රජතං ජාතරූපං භරියඤ්‌ච සො ඉධ ලභතං මනාපං|
    block |පුත්‌තෙහි දාරෙහි සමඞ්‌ගි හොතු භිසානි තෙ බ්‍රාහ්‌මණ යො අහාසි|
  count |79|
    block |මාලඤ්‌ච සො කාසිකචන්‌දනඤ්‌ච ධාරෙතු පුත්‌තස්‌ස බහූ භවන්‌තු|
    block |කාමෙසු තිබ්‌බං කුරුතං අපෙක්‌ඛං භිසානි තෙ බ්‍රාහ්‌මණ යො අහාසි|
  count |80|
    block |පහූතධඤ්‌ඤො කසිමා යසස්‌සී පුත්‌තෙ ගිහී ධනිමා සබ්‌බකාමෙ|
    block |වයං අපස්‌සං ඝරමාවසාතු භිසානි තෙ බ්‍රාහ්‌මණ යො අහාසි|
  count |81|
    block |සො ඛත්‌තියො හොතු පසය්‌හකාරී රාජාභිරාජා බලවා යසස්‌සී|
    block |ස චාතුරන්‌තං මහිමාවසාතු භිසානි තෙ බ්‍රාහ්‌මණ යො අහාසි|
  count |82|
    block |සො බ්‍රාහ්‌මණො හොතු අවීතරාගො මුහුත්‌තනක්‌ඛත්‌තපථෙසු යුත්‌තො|
    block |පූජෙතු නං රට්‌ඨපතී යසස්‌සී භිසානි තෙ බ්‍රාහ්‌මණ යො අහාසි|
  count |83|
    block |අජ්‌ඣායකං සබ්‌බසමන්‌තවෙදං තපස්‌සීනං මඤ්‌ඤතු සබ්‌බලොකො|
    block |පූජෙන්‌තු නං ජානපදා සමෙච්‌ච භිසානි තෙ බ්‍රාහ්‌මණ යො අහාසි|
  count |84|
    block |චතුස්‌සදං ගාමවරං සමිද්‌ධං දින්‌නඤ්‌හි සො භුඤ්‌ජතු වාසවෙන|
    block |අවීතරාගො මරණං උපෙතු භිසානි තෙ බ්‍රාහ්‌මණ යො අහාසි|
  count |85|
    block |සො ගාමණී හොතු සහායමජ්‌ඣෙ නච්‌චෙහි ගීතෙහි පමොදමානො|
    block |සො රාජතො බ්‍යසන මාලත්‌ථ කිඤ්‌චි භිසානි තෙ බ්‍රාහ්‌මණ යො අහාසි|
  count |86|
    block |යං එකරාජා පථවිං විජෙත්‌වා ඉත්‌ථීසහස්‌සාන ඨපෙතු අග්‌ගං|
    block |සීමන්‌තිනීනං පවරා භවාතු භිසානි තෙ බ්‍රාහ්‌මණ යා අහාසි|
  count |87|
    block |ඉසීනඤ්‌හි සා සබ්‌බසමාගතානං භුඤ්‌ජෙය්‍ය සාදුං අවිකම්‌පමානා|
    block |චරාතු ලාභෙන විකත්‌ථමානා භිසානි තෙ බ්‍රාහ්‌මණ යා අහාසි|
  count |88|
    block |ආවාසිකො හොතු මහාවිහාරෙ නවකම්‌මිකො හොතු ගජඞ්‌ගලායං|
    block |ආලොකසන්‌ධිං දිවසං කරොතු භිසානි තෙ බ්‍රාහ්‌මණ යො අහාසි|
  count |89|
    block |සො බජ්‌ඣතූ පාසසතෙහි ඡබ්‌භි රම්‌මා වනා නිය්‍යතු රාජධානිං|
    block |තුත්‌තෙහි සො හඤ්‌ඤතු පාචනෙහි භිසානි තෙ බ්‍රාහ්‌මණ යො අහාසි|
  count |90|
    block |අලක්‌කමාලී තිපුකණ්‌ණවිද්‌ධො ලට්‌ඨීහතො සප්‌පමුඛං උපෙතු|
    block |සකච්‌ඡබන්‌ධො විසිඛං චරාතු භිසානි තෙ බ්‍රාහ්‌මණ යො අහාසි|
  count |91|
    block |යො වෙ අනට්‌ඨංව නට්‌ඨන්‌ති චාහ කාමෙව සො ලභතං භුඤ්‌ජතඤ්‌ච|
    block |අගාරමජ්‌ඣෙ මරණං උපෙතු යො වා භොන්‌තො සඞ්‌කති කඤ්‌චිදෙව|
  count |92|
    block |යදෙසමානා විචරන්‌ති ලොකෙ ඉට්‌ඨඤ්‌ච කන්‌තඤ්‌ච බහූනමෙතං|
    block |පියං මනුඤ්‌ඤං චිධ ජීවලොකෙ කස්‌මා ඉසයො නප්‌පසංසන්‌ති කාමෙ|
  count |93|
    block |කාමෙසු වෙ හඤ්‌ඤරෙ බජ්‌ඣරෙ ච කාමෙසු දුක්‌ඛඤ්‌ච භයඤ්‌ච ජාතං|
    block |කාමෙසු භූතාධිපතී පමත්‌තා පාපානි කම්‌මානි කරොන්‌ති මොහා|
  count |94|
    block |තෙ පාපධම්‌මා පසවෙත්‌ව පාපං කායස්‌ස භෙදා නිරයං වජන්‌ති|
    block |ආදීනවං කාමගුණෙසු දිස්‌වා තස්‌මා ඉසයො නප්‌පසංසන්‌ති කාමෙ|
  count |95|
    block |වීමංසමානො ඉසිනො භිසානි තීරෙ ගහෙත්‌වාන ථලෙ නිධෙසිං|
    block |සුද්‌ධා අපාපා ඉසයො වසන්‌ති එතානි තෙ බ්‍රහ්‌මචාරී භිසානි|
  count |96|
    block |න තෙ නටා නො පන කීළනෙය්‍යා න බන්‌ධවා නො පන තෙ සහායා|
    block |කිස්‌මිං වුපත්‌ථම්‌භ සහස්‌සනෙත්‌ත ඉසීහි ත්‌වං කීළසි දෙවරාජ|
  count |97|
    block |ආචරියො මෙසි පිතා ච මය්‌හං එසා පතිට්‌ඨා ඛලිතස්‌ස බ්‍රහ්‌මෙ|
    block |එකාපරාධං ඛම භූරිපඤ්‌ඤ න පණ්‌ඩිතා කොධබලා භවන්‌ති|
  count |98|
    block |සුවාසිතං ඉසිනං එකරත්‌තං යං වාසවං භූතපතිද්‌දසාම|
    block |සබ්‌බෙව භොන්‌තො සුමනා භවන්‌තු යං බ්‍රාහ්‌මණො පච්‌චුපාදී භිසානි|
  count |99|
    block |අහඤ්‌ච සාරිපුත්‌තො ච මොග්‌ගල්‌ලානො ච කස්‌සපො|
    block |අනුරුද්‌ධො පුණ්‌ණො ආනන්‌දො තදාසුං සත්‌ත භාතරො|
  count |100|
    block |භගිනී උප්‌පලවණ්‌ණා ච දාසී ඛුජ්‌ජුත්‌තරා තදා|
    block |චිත්‌තො ගහපති දාසො යක්‌ඛො සාතාගිරො තදා|
  count |101|
    block |පාලිලෙය්‍යො තදා නාගො මධුදො සෙට්‌ඨවානරො|
    block |කාළුදායී තදා සක්‌කො එවං ධාරෙථ ජාතකන්‌ති|
  stand |භිසජාතකං පඤ්‌චමං|
  count |  |
  block |සුරුචිජාතකං|
  count |102|
    block |මහෙසී සුරුචිනො භරියා ආනීතා පඨමං අහං|
    block |දස වස්‌සසහස්‌සානි යං මං සුරුචිමානයි|
  count |103|
    block |සාහං බ්‍රාහ්‌මණ රාජානං වෙදෙහං මිථිලග්‌ගහං|
    block |නාභිජානාමි කායෙන වාචාය උද චෙතසා|
    block |සුරුචිං අතිමඤ්‌ඤිත්‌ථ ආවි වා යදි වා රහො|
  count |104|
    block |එතෙන සච්‌චවජ්‌ජෙන පුත්‌තො උප්‌පජ්‌ජතං ඉසෙ|
    block |මුසා මෙ භණමානාය මුද්‌ධා ඵලතු සත්‌තධා|
  count |105|
    block |භත්‌තු මම සස්‌සු මාතා පිතා චාපි ච සස්‌සුරො|
    block |තෙ මං බ්‍රහ්‌මෙ විනෙතාරො යාව අට්‌ඨංසු ජීවිතං|
  count |106|
    block |සාහං අහිංසාරතිනී කාමසා ධම්‌මචාරිනී|
    block |සක්‌කච්‌චං තෙ උපට්‌ඨාසිං රත්‌තින්‌දිවමතන්‌දිතා|
  count |107|
    block |එතෙන සච්‌චවජ්‌ජෙන පුත්‌තො උප්‌පජ්‌ජතං ඉසෙ|
    block |මුසා මෙ භණමානාය මුද්‌ධා ඵලතු සත්‌තධා|
  count |108|
    block |සොළසිත්‌ථිසහස්‌සානි සහභරියානි බ්‍රාහ්‌මණ|
    block |තාසු ඉස්‌සා වා කොධො වා නාහු මය්‌හං කුදාචනං|
  count |109|
    block |හිතෙන තාසං නන්‌දාමි න ච මෙ කාචි අප්‌පියා|
    block |අත්‌තානංවානුකම්‌පාමි සදා සබ්‌බා සපත්‌තියො|
  count |110|
    block |එතෙන සච්‌චවජ්‌ජෙන පුත්‌තො උප්‌පජ්‌ජතං ඉසෙ|
    block |මුසා මෙ භණමානාය මුද්‌ධා ඵලතු සත්‌තධා|
  count |111|
    block |දාසෙ කම්‌මකරෙ පෙස්‌සෙ යෙ චඤ්‌ඤෙ අනුජීවිනො|
    block |පෙසෙමි සහධම්‌මෙන සදා පමුදිතින්‌ද්‍රියා|
  count |112|
    block |එතෙන සච්‌චවජ්‌ජෙන පුත්‌තො උප්‌පජ්‌ජතං ඉසෙ|
    block |මුසා මෙ භණමානාය මුද්‌ධා ඵලතු සත්‌තධා|
  count |113|
    block |සමණෙ බ්‍රාහ්‌මණෙ චාපි අඤ්‌ඤෙ චාපි වනිබ්‌බකෙ|
    block |තප්‌පෙමි අන්‌නපානෙන සදා පයතපාණිනී|
  count |114|
    block |එතෙන සච්‌චවජ්‌ජෙන පුත්‌තො උප්‌පජ්‌ජතං ඉසෙ|
    block |මුසා මෙ භණමානාය මුද්‌ධා ඵලතු සත්‌තධා|
  count |115|
    block |චාතුද්‌දසිං පඤ්‌චද්‌දසිං යා ච පක්‌ඛස්‌ස අට්‌ඨමී|
    block |පාටිහාරියපක්‌ඛඤ්‌ච අට්‌ඨඞ්‌ගසුසමාගතං|
    block |උපොසථං උපවසාමි සදා සීලෙසු සංවුතා|
  count |116|
    block |එතෙන සච්‌චවජ්‌ජෙන පුත්‌තො උප්‌පජ්‌ජතං ඉසෙ|
    block |මුසා මෙ භණමානාය මුද්‌ධා ඵලතු සත්‌තධා|
  count |117|
    block |සබ්‌බෙව තෙ ධම්‌මගුණා රාජපුත්‌ති යසස්‌සිනි|
    block |සංවිජ්‌ජන්‌ති තයි භද්‌දෙ යෙ ත්‌වං කිත්‌තෙසි අත්‌තනි|
  count |118|
    block |ඛත්‌තියො ජාතිසම්‌පන්‌නො අභිජාතො යසස්‌සිමා|
    block |ධම්‌මරාජා විදෙහානං පුත්‌තො උප්‌පජ්‌ජතෙ තව|
  count |119|
    block |දුම්‌මී රජොජල්‌ලධරො අඝෙ වෙහායසං ඨිතො|
    block |මනුඤ්‌ඤං භාසසෙ වාචං යං මය්‌හං හදයඞ්‌ගමං|
  count |120|
    block |දෙවතානුසි සග්‌ගම්‌හා ඉසි වාසි මහිද්‌ධිකො|
    block |කො වාසි ත්‌වං අනුප්‌පත්‌තො අත්‌තානං මෙ පවෙදය|
  count |121|
    block |යං දෙවසඞ්‌ඝා වන්‌දන්‌ති සුධම්‌මායං සමාගතා|
    block |සොහං සක්‌කො සහස්‌සක්‌ඛො ආගතොස්‌මි තවන්‌තිකෙ|
  count |122|
    block |ඉත්‌ථියො ජීවලොකස්‌මිං යා හොති සමචාරිනී|
    block |මෙධාවිනී සීලවතී සස්‌සුදෙවා පතිබ්‌බතා|
  count |123|
    block |තාදිසාය සුමෙධාය සුචිකම්‌මාය නාරියා|
    block |දෙවා දස්‌සනමායන්‌ති මානුසියා අමානුසා|
  count |124|
    block |ත්‌වඤ්‌ච භද්‌දෙ සුචිණ්‌ණෙන පුබ්‌බෙ සුචරිතෙන ච|
    block |ඉධ රාජකුලෙ ජාතා සබ්‌බකාමසමිද්‌ධිනී|
  count |125|
    block |අයඤ්‌ච තෙ රාජපුත්‌ති උභයත්‌ථ කටග්‌ගහො|
    block |දෙවලොකූපපත්‌තී ච කිත්‌තී ච ඉධ ජීවිතෙ|
  count |126|
    block |චිරං සුමෙධෙ සුඛිනී ධම්‌මමත්‌තනි පාලය|
    block |එසාහං තිදිවං යාමි පියං මෙ තව දස්‌සනන්‌ති|
  stand |සුරුචිජාතකං ඡට්‌ඨං|
  count |  |
  block |පඤ්‌චුපොසථිකජාතකං|
  count |127|
    block |අප්‌පොස්‌සුක්‌කො දානි තුවං කපොත විහඞ්‌ගම න තව භොජනත්‌ථො|
    block |ඛුදං පිපාසං අධිවාසයන්‌තො කස්‌මා භවංපොසථිකො කපොත|
  count |128|
    block |අහං පුරෙ ගිද්‌ධිගතො කපොතියා අස්‌මිං පදෙසස්‌මිමුභො රමාම|
    block |අථග්‌ගහී සාකුණිකො කපොතිං අකාමකො තාය විනා අහොසිං|
  count |129|
    block |නානාභවා විප්‌පයොගෙන තස්‌සා මනොමයං වෙදන වෙදයාමි|
    block |තස්‌මා අහංපොසථං පාලයාමි රාගො මමං මා පුනරාගමාසි|
  count |130|
    block |අනුජ්‌ජුගාමී උරගා දුජිව්‌හ දාඨාවුධො ඝොරවිසොසි සප්‌ප|
    block |ඛුදං පිපාසං අධිවාසයන්‌තො කස්‌මා භවංපොසථිකො නු දීඝ|
  count |131|
    block |උසභො අහූ බලවා ගාමිකස්‌ස චලක්‌කකූ වණ්‌ණබලූපපන්‌නො|
    block |සො මං අක්‌කමි තං කුපිතො අඩංසි දුක්‌ඛාභිතුණ්‌ණො මරණං උපාගා|
  count |132|
    block |තතො ජනා නික්‌ඛමිත්‌වාන ගාමා කන්‌දිත්‌වා රොදිත්‌වා අපක්‌කමිංසු|
    block |තස්‌මා අහංපොසථං පාලයාමි කොධො මමං මා පුනරාගමාසි|
  count |133|
    block |මතාන මංසානි බහූ සුසානෙ මනුඤ්‌ඤරූපං තව භොජනෙ තං|
    block |ඛුදං පිපාසං අධිවාසයන්‌තො කස්‌මා භවංපොසථිකො සිඞ්‌ගාල|
  count |134|
    block |පවිසි කුච්‌ඡිං මහතො ගජස්‌ස කුණපෙ රතො හත්‌ථිමංසෙසු ගිද්‌ධො|
    block |උණ්‌හො ච වාතො තිඛිණා ච රස්‌මියො තෙ සොසයුං තස්‌ස කරීසමග්‌ගං|
  count |135|
    block |කිසො ච පණ්‌ඩූ ච අහං භදන්‌තෙ න මෙ අහූ නික්‌ඛමනාය මග්‌ගො|
    block |මහා ච මෙඝො සහසා පවස්‌සි සො තෙමයී තස්‌ස කරීසමග්‌ගං|
  count |136|
    block |තතො අහං නික්‌ඛමිසං භදන්‌තෙ චන්‌දො යථා රාහුමුඛා පමුත්‌තො|
    block |තස්‌මා අහංපොසථං පාලයාමි ලොභො මමං මා පුනරාගමාසි|
  count |137|
    block |වම්‌මීකථූපස්‌මිං කිපිල්‌ලිකානි නිප්‌පොථයන්‌තො තුවං පුරෙ චරාසි|
    block |ඛුදං පිපාසං අධිවාසයන්‌තො කස්‌මා භවංපොසථිකො නු අච්‌ඡ|
  count |138|
    block |සකං නිකෙතං අතිහීළයානො අත්‍රිච්‌ඡතා මල්‌ලගාමං අගච්‌ඡිං|
    block |තතො ජනා නික්‌ඛමිත්‌වාන ගාමා කොදණ්‌ඩකෙන පරිපොථයිංසු මං|
  count |139|
    block |සො භින්‌නසීසො රුහිරමක්‌ඛිතඞ්‌ගො පච්‌චාගමාසිං සකං නිකෙතං|
    block |තස්‌මා අහංපොසථං පාලයාමි අත්‍රිච්‌ඡතා මා පුනරාගමාසි|
  count |140|
    block |යං නො අපුච්‌ඡිත්‌ථ තුවං භදන්‌තෙ සබ්‌බෙව බ්‍යාකරිම්‌හ යථා පජානං|
    block |මයම්‌පි පුච්‌ඡාම තුවං භදන්‌තෙ කස්‌මා භවංපොසථිකො නු බ්‍රහ්‌මෙ|
  count |141|
    block |අනූපලිත්‌තො මම අස්‌සමම්‌හි පච්‌චෙකබුද්‌ධො මුහුත්‌තං නිසීදි|
    block |සො මං අවෙදී ගතිමාගතිඤ්‌ච නාමඤ්‌ච ගොත්‌තං චරණඤ්‌ච සබ්‌බං|
  count |142|
    block |එවම්‌පහං වන්‌දි න තස්‌ස පාදෙ න චාපි නං මානගතෙන පුච්‌ඡිං|
    block |තස්‌මා අහංපොසථං පාලයාමි මානො මමං මා පුනරාගමාසීති|
  stand |පඤ්‌චුපොසථිකජාතකං සත්‌තමං|
  count |  |
  block |මහාමොරජාතකං|
  count |143|
    block |සචෙ හි ත්‍යාහං ධනහෙතු ගාහිතො මා මං වධී ජීවගාහං ගහෙත්‌වා|
    block |රඤ්‌ඤො ච මං සම්‌ම උපන්‌තිකං නෙහි මඤ්‌ඤෙ ධනං ලච්‌ඡසිනප්‌පරූපං|
  count |144|
    block |න මෙ අයං තුය්‌හ වධාය අජ්‌ජ සමාහිතො චාපධුරෙ ඛුරප්‌පො|
    block |පාසඤ්‌ච ත්‍යාහං අධිපාතයිස්‌සං යථාසුඛං ගච්‌ඡතු මොරරාජා|
  count |145|
    block |යං සත්‌ත වස්‌සානි මමානුබන්‌ධි රත්‌තින්‌දිවං ඛුප්‌පිපාසං සහන්‌තො|
    block |අථ කිස්‌ස මං පාසවසූපනීතං පමුත්‌තවෙ ඉච්‌ඡසි බන්‌ධනස්‌මා|
  count | |
    block |පාණාතිපාතා විරතො නුසජ්‌ජ අභයං නු තෙ සබ්‌බභූතෙසු දින්‌නං|
    block |යං මං තුවං පාසවසූපනීතං පමුත්‌තවෙ ඉච්‌ඡසි බන්‌ධනස්‌මා|
  count |147|
    block |පාණාතිපාතා විරතස්‌ස බ්‍රූහි අභයඤ්‌ච යො සබ්‌බභූතෙසු දෙති|
    block |පුච්‌ඡාමි තං මොරරාජෙතමත්‌ථං ඉතො චුතො කිං ලභතෙ සුඛං සො|
  count |148|
    block |පාණාතිපාතා විරතස්‌ස බ්‍රූමි අභයඤ්‌ච යො සබ්‌බභූතෙසු දෙති|
    block |දිට්‌ඨෙව ධම්‌මෙ ලභතෙ පසංසං සග්‌ගඤ්‌ච සො යාති සරීරභෙදා|
  count |149|
    block |න සන්‌ති දෙවා ඉති ආහු එකෙ ඉධෙව ජීවො විභවං උපෙති|
    block |තථා ඵලං සුකතදුක්‌කටානං දත්‌තුපඤ්‌ඤත්‌තඤ්‌ච වදන්‌ති දානං|
    block |තෙසං වචො අරහතං සද්‌දහානො තස්‌මා අහං සකුණෙ බාධයාමි|
  count |150|
    block |චන්‌දො ච සුරියො ච උභො සුදස්‌සනා ගච්‌ඡන්‌ති ඔභාසයමන්‌තලික්‌ඛෙ|
    block |ඉමස්‌ස ලොකස්‌ස පරස්‌ස වා තෙ කථං නු තෙ ආහු මනුස්‌සලොකෙ|
  count |151|
    block |චන්‌දො ච සුරියො ච උභො සුදස්‌සනා ගච්‌ඡන්‌ති ඔභාසයමන්‌තලික්‌ඛෙ|
    block |පරස්‌ස ලොකස්‌ස න තෙ ඉමස්‌ස දෙවාති තෙ ආහු මනුස්‌සලොකෙ|
  count |152|
    block |එත්‌ථෙව තෙ නීහතා හීනවාදා අහෙතුකා යෙ න වදන්‌ති කම්‌මං|
    block |තථා ඵලං සුකතදුක්‌කටානං දත්‌තුපඤ්‌ඤත්‌තං යෙ ච වදන්‌ති දානං|
  count |153|
    block |අද්‌ධා හි සච්‌චං වචනං තවෙදං කථඤ්‌හි දානං අඵලං භවෙය්‍ය|
    block |තථා ඵලං සුකතදුක්‌කටානං දත්‌තුපඤ්‌ඤත්‌තඤ්‌ච කථං භවෙය්‍ය|
  count |154|
    block |කථංකරො කින්‌තිකරො කිමාචරං කිං සෙවමානො කෙන තපොගුණෙන|
    block |අක්‌ඛාහි මෙ මොරරාජෙතමත්‌ථං යථා අහං නො නිරයං පතෙය්‍යං|
  count |155|
    block |යෙ කෙචි අත්‌ථි සමණා පථබ්‍යා කාසායවත්‌ථා අනගාරියා තෙ|
    block |පාතොව පිණ්‌ඩාය චරන්‌ති කාලෙ විකාලචරියා විරතා හි සන්‌තො|
  count |156|
    block |තෙ තත්‌ථ කාලෙනුපසඞ්‌කමිත්‌වා පුච්‌ඡාහි යං තෙ මනසො පියං සියා|
    block |තෙ තෙ පවක්‌ඛන්‌ති යථාපජානං ඉමස්‌ස ලොකස්‌ස පරස්‌ස චත්‌ථං|
  count |157|
    block |තචංව ජිණ්‌ණං උරගො පුරාණං පණ්‌ඩූපලාසං හරිතො දුමොව|
    block |එසප්‌පහීනො මම ලුද්‌දභාවො ජහාමහං ලුද්‌දකභාවමජ්‌ජ|
  count |158|
    block |යෙ චාපි මෙ සකුණා අත්‌ථි බද්‌ධා සතානිනෙකානි නිවෙසනස්‌මිං|
    block |තෙසම්‌පහං ජීවිතමජ්‌ජ දම්‌මි මොක්‌ඛඤ්‌ච තෙ පත්‌තා සකං නිකෙතං|
  count |159|
    block |ලුද්‌දො චරී පාසහත්‌ථො අරඤ්‌ඤෙ බාධෙතු මොරාධිපතිං යසස්‌සිං|
    block |බන්‌ධිත්‌වා මොරාධිපතිං යසස්‌සිං දුක්‌ඛා ස පමුච්‌චි යථාහං පමුත්‌තොති|
  stand |මහාමොරජාතකං අට්‌ඨමං|
  count |  |
  block |තච්‌ඡසූකරජාතකං|
  count |160|
    block |යදෙසමානා විචරිම්‌හ පබ්‌බතානි වනානි ච|
    block |අන්‌වෙසං විචරිං ඤාතී තෙමෙ අධිගතා මයා|
  count |161|
    block |බහුඤ්‌චිදං මූලඵලං භක්‌ඛො චායං අනප්‌පකො|
    block |රම්‌මා චිමා ගිරීනජ්‌ජො ඵාසුවාසො භවිස්‌සති|
  count |162|
    block |ඉධෙවාහං වසිස්‌සාමි සහ සබ්‌බෙහි ඤාතිභි|
    block |අප්‌පොස්‌සුක්‌කො නිරාසඞ්‌කී අසොකො අකුතොභයො|
  count |163|
    block |අඤ්‌ඤම්‌පි ලෙණං පරියෙස සත්‌තු නො ඉධ විජ්‌ජති|
    block |සො තච්‌ඡ සූකරෙ හන්‌ති ඉධාගන්‌ත්‌වා වරං වරං|
  count |164|
    block |කො නුම්‌හාකං ඉධ සත්‌තු කො ඤාතී සුසමාගතෙ|
    block |දුප්‌පධංසෙ පධංසෙති තං මෙ අක්‌ඛාථ පුච්‌ඡිතා|
  count |165|
    block |උද්‌ධග්‌ගරාජී මිගරාජා බලී දාඨාවුධො මිගො|
    block |සො තච්‌ඡ සූකරෙ හන්‌ති ඉධාගන්‌ත්‌වා වරං වරං|
  count |166|
    block |න නො දාඨා න විජ්‌ජන්‌ති බලං කායෙ සමොහිතං|
    block |සබ්‌බෙ සමග්‌ගා හුත්‌වාන වසං කාහාම එකකං|
  count |167|
    block |හදයඞ්‌ගමං කණ්‌ණසුඛං වාචං භාසසි තච්‌ඡක|
    block |යොපි යුද්‌ධෙ පලායෙය්‍ය තම්‌පි පච්‌ඡා හනාමසෙ|
  count |168|
    block |පාණාතිපාතා විරතො නු අජ්‌ජ අභයං නු තෙ සබ්‌බභූතෙසු දින්‌නං|
    block |දාඨා නු තෙ මිගවධාය න සන්‌ති යො සඞ්‌ඝපත්‌තො කපණොව ඣායසි|
  count |169|
    block |න මෙ දාඨා න විජ්‌ජන්‌ති බලං කායෙ සමොහිතං|
    block |ඤාතී ච දිස්‌වාන සාමග්‌ගී එකතො තස්‌මා ච ඣායාමි වනම්‌හි එකකො|
  count |170|
    block |ඉමස්‌සුදං යන්‌ති දිසොදිසං පුරෙ භයට්‌ටිතා ලෙණගවෙසිනො පුථු|
    block |තෙ දානි සඞ්‌ගම්‌ම වසන්‌ති එකතො යත්‌ථට්‌ඨිතා දුප්‌පසහජ්‌ජ තෙ මයා|
  count |171|
    block |පරිණායකසම්‌පන්‌නා සහිතා එකවාදිනො|
    block |තෙ මං සමග්‌ගා හිංසෙය්‍යුං තස්‌මා නෙසං න පත්‌ථයෙ|
  count |172|
    block |එකොව ඉන්‌දො අසුරෙ ජිනාති එකොව සෙනො හන්‌ති දිජෙ පසය්‌හ|
    block |එකොව බ්‍යග්‌ඝො මිගසඞ්‌ඝපත්‌තො වරං වරං හන්‌ති බලඤ්‌හි තාදිසං|
  count |173|
    block |න හෙව ඉන්‌දො න සෙනො නපි බ්‍යග්‌ඝො මිගාධිපො|
    block |සමග්‌ගෙ සහිතෙ ඤාතී න බ්‍යග්‌ඝෙ කුරුතෙ වසෙ|
  count |174|
    block |කුම්‌භීලකා සකුණකා සඞ්‌ඝිනො ගණචාරිනො|
    block |සම්‌මොදමානා එකජ්‌ඣං උප්‌පතන්‌ති ඩයන්‌ති ච|
  count |175|
    block |තෙසඤ්‌ච ඩයමානානං එකෙත්‌ථ අපසක්‌කති|
    block |තඤ්‌ච සෙනො නිතාළෙති වෙය්‍යග්‌ඝියෙව සා ගති|
  count |176|
    block |උස්‌සාහිතො ජටිලෙන ලුද්‌දෙනාමිසචක්‌ඛුනා|
    block |දාඨී දාඨීසු පක්‌ඛන්‌දි මඤ්‌ඤමානො යථා පුරෙ|
  count |177|
    block |සාධු සම්‌බහුලා ඤාතී අපි රුක්‌ඛා අරඤ්‌ඤජා|
    block |සූකරෙහි සමග්‌ගෙහි බ්‍යග්‌ඝො එකායනෙ හතො|
  count |178|
    block |බ්‍රාහ්‌මණඤ්‌චෙව බ්‍යග්‌ඝඤ්‌ච උභො හන්‌ත්‌වාන සූකරා|
    block |ආනන්‌දිනො පමුදිතා මහානාදං පනාදිසුං|
  count |179|
    block |තෙ සු උදුම්‌බරමූලස්‌මිං සූකරා සුසමාගතා|
    block |තච්‌ඡකං අභිසිඤ්‌චිංසු ත්‌වං නො රාජාසි ඉස්‌සරොති|
  stand |තච්‌ඡසූකරජාතකං නවමං|
  count |  |
  block |මහාවාණිජජාතකං|
  count |180|
    block |වාණිජා සමිතිං කත්‌වා නානාරට්‌ඨතො ආගතා|
    block |ධනාහරා පක්‌කමිංසු එකං කත්‌වාන ගාමණිං|
  count |181|
    block |තෙ තං කන්‌තාරමාගම්‌ම අප්‌පභක්‌ඛං අනොදකං|
    block |මහානිග්‍රොධමද්‌දක්‌ඛුං සීතච්‌ඡායං මනොරමං|
  count |182|
    block |තෙ ච තත්‌ථ නිසීදිත්‌වා තස්‌ස රුක්‌ඛස්‌ස ඡායයා|
    block |වාණිජා සමචින්‌තෙසුං බාලා මොහෙන පාරුතා|
  count |183|
    block |අල්‌ලායතෙ අයං රුක්‌ඛො අපි වාරීව සන්‌දති|
    block |ඉඞ්‌ඝස්‌ස පුරිමං සාඛං මයං ඡින්‌දාම වාණිජා|
  count |184|
    block |සා ච ඡින්‌නාව පග්‌ඝරි අච්‌ඡං වාරිං අනාවිලං|
    block |තෙ තත්‌ථ න්‌හත්‌වා පිවිත්‌වා යාවතිච්‌ඡිංසු වාණිජා|
  count |185|
    block |දුතියං සමචින්‌තෙසුං බාලා මොහෙන පාරුතා|
    block |ඉඞ්‌ඝස්‌ස දක්‌ඛිණං සාඛං මයං ඡින්‌දාම වාණිජා|
  count |186|
    block |සා ච ඡින්‌නාව පග්‌ඝරි සාලිමංසොදනං බහුං|
    block |අප්‌පොදවණ්‌ණෙ කුම්‌මාසෙ සිඞ්‌ගිං විදලසූපියො|
  count |187|
    block |තෙ තත්‌ථ භුත්‌වා ඛාදිත්‌වා යාවතිච්‌ඡිංසු වාණිජා|
    block |තතියං සමචින්‌තෙසුං බාලා මොහෙන පාරුතා|
    block |ඉඞ්‌ඝස්‌ස පච්‌ඡිමං සාඛං මයං ඡින්‌දාම වාණිජා|
  count |188|
    block |සා ච ඡින්‌නාව පග්‌ඝරි නාරියො සමලඞ්‌කතා|
    block |විචිත්‍රවත්‌ථාභරණා ආමුත්‌තමණිකුණ්‌ඩලා|
  count |189|
    block |අපි සු වාණිජා එකා නාරියො පණ්‌ණවීසති|
    block |සමන්‌තා පරිවාරිංසු තස්‌ස රුක්‌ඛස්‌ස ඡායයා|
  count |190|
    block |තෙ තාහි පරිචාරෙත්‌වා යාවතිච්‌ඡිංසු වාණිජා|
    block |චතුත්‌ථං සමචින්‌තෙසුං බාලා මොහෙන පාරුතා|
    block |ඉඞ්‌ඝස්‌ස උත්‌තරං සාඛං මයං ඡින්‌දාම වාණිජා|
  count |191|
    block |සා ච ඡින්‌නාව පග්‌ඝරි මුත්‌තා වෙළුරියා බහූ|
    block |රජතං ජාතරූපඤ්‌ච කුත්‌තියො පටියානි ච|
  count |192|
    block |කාසිකානි ච වත්‌ථානි උද්‌දියානි ච කම්‌බලා|
    block |තෙ තත්‌ථ භාරෙ බන්‌ධිත්‌වා යාවතිච්‌ඡිංසු වාණිජා|
  count |193|
    block |පඤ්‌චමං සමචින්‌තෙසුං බාලා මොහෙන පාරුතා|
    block |ඉඞ්‌ඝස්‌ස මූලෙ ඡින්‌දාම අපි භිය්‍යො ලභාමසෙ|
  count |194|
    block |අථුට්‌ඨහි සත්‌ථවාහො යාචමානො කතඤ්‌ජලී|
    block |නිග්‍රොධො කිං පරජ්‌ඣති වාණිජා භද්‌දමත්‌ථු තෙ|
  count |195|
    block |වාරිදා පුරිමා සාඛා අන්‌නපානඤ්‌ච දක්‌ඛිණා|
    block |නාරිදා පච්‌ඡිමා සාඛා සබ්‌බකාමෙ ච උත්‌තරා|
    block |නිග්‍රොධො කිං පරජ්‌ඣති වාණිජා භද්‌දමත්‌ථු තෙ|
  count |196|
    block |යස්‌ස රුක්‌ඛස්‌ස ඡායාය නිසීදෙය්‍ය සයෙය්‍ය වා|
    block |න තස්‌ස සාඛං භඤ්‌ජෙය්‍ය මිත්‌තදුබ්‌භො හි පාපකො|
  count |197|
    block |තෙ ච තස්‌සානාදියිත්‌වා එකස්‌ස වචනං බහූ|
    block |නිසිතාහි කුඨාරීහි මූලතො නං උපක්‌කමුං|
  count |198|
    block |තතො නාගා නික්‌ඛමිංසු සන්‌නද්‌ධා පණ්‌ණවීසති|
    block |ධනුග්‌ගහානං තිසතා ඡසහස්‌සා ච වම්‌මිනො|
  count |199|
    block |එතෙ හනථ බන්‌ධථ මා වො මුඤ්‌චිත්‌ථ ජීවිතං|
    block |ඨපෙත්‌වා සත්‌ථවාහංව සබ්‌බෙ භස්‌මං කරොථ නෙ|
  count |200|
    block |තස්‌මා හි පණ්‌ඩිතො පොසො සම්‌පස්‌සං අත්‌ථමත්‌තනො|
    block |ලොභස්‌ස න වසං ගච්‌ඡෙ හනෙය්‍යාරිසකං මනං|
  count |201|
    block |එව මාදීනවං ඤත්‌වා තණ්‌හා දුක්‌ඛස්‌ස සම්‌භවං|
    block |වීතතණ්‌හො අනාදානො සතො භික්‌ඛු පරිබ්‌බජෙති|
  stand |මහාවාණිජජාතකං දසමං|
  count |  |
  block |සාධිනජාතකං|
  count |202|
    block |අබ්‌භුතො වත ලොකස්‌මිං උප්‌පජ්‌ජි ලොමහංසනො|
    block |දිබ්‌බො රථො පාතුරහු වෙදෙහස්‌ස යසස්‌සිනො|
  count |203|
    block |දෙවපුත්‌තො මහිද්‌ධිකො මාතලි දෙවසාරථි|
    block |නිමන්‌තයිත්‌ථ රාජානං වෙදෙහං මිථිලග්‌ගහං|
  count |204|
    block |එහිමං රථමාරුය්‌හ රාජසෙට්‌ඨ දිසම්‌පති|
    block |දෙවා දස්‌සනකාමා තෙ තාවතිංසා සඉන්‌දකා|
    block |සරමානා හි තෙ දෙවා සුධම්‌මායං සමච්‌ඡරෙ|
  count |205|
    block |තතො ච රාජා සාධිනො වෙදෙහො මිථිලග්‌ගහො|
    block |සහස්‌සයුත්‌තමාරුය්‌හ අගා දෙවාන සන්‌තිකෙ|
    block |තං දෙවා පටිනන්‌දිංසු දිස්‌වා රාජානමාගතං|
  count |206|
    block |ස්‌වාගතං තෙ මහාරාජ අථො තෙ අදුරාගතං|
    block |නිසීද දානි රාජීසි දෙවරාජස්‌ස සන්‌තිකෙ|
  count |207|
    block |සක්‌කොපි පටිනන්‌දිත්‌ථ වෙදෙහං මිථිලග්‌ගහං|
    block |නිමන්‌තයිත්‌ථ කාමෙහි ආසනෙන ච වාසවො|
  count |208|
    block |සාධු ඛොසි අනුප්‌පත්‌තො ආවාසං වසවත්‌තිනං|
    block |වස දෙවෙසු රාජීසි සබ්‌බකාමසමිද්‌ධිසු|
    block |තාවතිංසෙසු දෙවෙසු භුඤ්‌ජ කාමෙ අමානුසෙ|
  count |209|
    block |අහං පුරෙ සග්‌ගගතො රමාමි නච්‌චෙහි ගීතෙහි ච වාදිතෙහි|
    block |සො දානි අජ්‌ජ න රමාමි සග්‌ගෙ ආයුං නු ඛීණො මරණං නු සන්‌තිකෙ|
    block |උදාහු මූළ්‌හොස්‌මි ජනින්‌දසෙට්‌ඨ|
  count |210|
    block |න තායු ඛීණං මරණඤ්‌ච දූරෙ න චාපි මූළ්‌හො නරවීරසෙට්‌ඨ|
    block |තුය්‌හඤ්‌ච පුඤ්‌ඤානි පරිත්‌තකානි යෙසං විපාකං ඉධ වෙදයිත්‌ථො|
  count |211|
    block |වස දෙවානුභාවෙන රාජසෙට්‌ඨ දිසම්‌පති|
    block |තාවතිංසෙසු දෙවෙසු භුඤ්‌ජ කාමෙ අමානුසෙ|
  count |212|
    block |යථා යාචිතකං යානං යථා යාචිතකං ධනං|
    block |එවං සම්‌පදමෙවෙතං යං පරතො දානපච්‌චයා|
  count |213|
    block |න චාහමෙතමිච්‌ඡාමි යං පරතො දානපච්‌චයා|
    block |සයංකතානි පුඤ්‌ඤානි තං මෙ ආවෙණිකං ධනං|
  count |214|
    block |සොහං ගන්‌ත්‌වා මනුස්‌සෙසු කාහාමි කුසලං බහුං|
    block |දානෙන සමචරියාය සංයමෙන දමෙන ච|
    block |යං කත්‌වා සුඛිතො හොති න ච පච්‌ඡානුතප්‌පති|
  count |215|
    block |ඉමානි තානි ඛෙත්‌තානි ඉමං නික්‌ඛං සුකුණ්‌ඩලං|
    block |ඉමා තා හරිතානූපා ඉමා නජ්‌ජො සවන්‌තියො|
  count |216|
    block |ඉමා තා පොක්‌ඛරණී රම්‌මා චක්‌කවාකපකූජිතා|
    block |මන්‌දාලකෙහි සඤ්‌ඡන්‌නා පදුමුප්‌පලකෙහි ච|
    block |යස්‌සිමානි මමායිංසු කිං නු තෙ දිසතං ගතා|
  count |217|
    block |තානීධ ඛෙත්‌තානි සො භූමිභාගො තෙයෙව ආරාමවනුපචාරා|
    block |තමෙව මය්‌හං ජනතං අපස්‌සතො සුඤ්‌ඤංව මෙ නාරද ඛායතෙ දිසා|
  count |218|
    block |දිට්‌ඨා මයා විමානානි ඔභාසෙන්‌තා චතුද්‌දිසා|
    block |සම්‌මුඛා දෙවරාජස්‌ස තිදසානඤ්‌ච සම්‌මුඛා|
  count |219|
    block |වුත්‌ථං මෙ භවනං දිබ්‍යං භුත්‌තා කාමා අමානුසා|
    block |තාවතිංසෙසු දෙවෙසු සබ්‌බකාමසමිද්‌ධිසු|
  count |220|
    block |සොහං එතාදිසං හිත්‌වා පුඤ්‌ඤායම්‌හි ඉධාගතො|
    block |ධම්‌මමෙව චරිස්‌සාමි නාහං රජ්‌ජෙන අත්‌ථිකො|
  count |221|
    block |අදණ්‌ඩාවචරං මග්‌ගං සම්‌මාසම්‌බුද්‌ධදෙසිතං|
    block |තං මග්‌ගං පටිපජ්‌ජිස්‌සං යෙන ගච්‌ඡන්‌ති සුබ්‌බතාති|
  stand |සාධිනජාතකං එකාදසමං|
  count |  |
  block |දසබ්‍රාහ්‌මණජාතකං|
  count |222|
    block |රාජා අවොච විධුරං ධම්‌මකාමො යුධිට්‌ඨිලො|
    block |බ්‍රාහ්‌මණෙ විධුර පරියෙස සීලවන්‌තෙ බහුස්‌සුතෙ|
  count |223|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |224|
    block |දුල්‌ලභා බ්‍රාහ්‌මණා දෙව සීලවන්‌තො බහුස්‌සුතා|
    block |විරතා මෙථුනා ධම්‌මා යෙ තෙ භුඤ්‌ජෙය්‍යු භොජනං|
  count |225|
    block |දස ඛලු මහාරාජ යා තා බ්‍රාහ්‌මණජාතියො|
    block |තෙසං විභඞ්‌ගං විචයං විත්‌ථාරෙන සුණොහි මෙ|
  count |226|
    block |පසිබ්‌බකෙ ගහෙත්‌වාන පුණ්‌ණෙ මූලස්‌ස සංවුතෙ|
    block |ඔසධිකායො ගන්‌ථෙන්‌ති න්‌හාපයන්‌ති ජපන්‌ති ච|
  count |227|
    block |තිකිච්‌ඡකසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |228|
    block |අපෙතා තෙ ච බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |229|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |230|
    block |කිඞ්‌කිණිකායො ගහෙත්‌වා ඝොසෙන්‌ති පුරතොපි තෙ|
    block |පෙසනානිපි ගච්‌ඡන්‌ති රථචරියාසු සික්‌ඛරෙ|
  count |231|
    block |පරිචාරකසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |232|
    block |අපෙතා තෙ ච බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |233|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |234|
    block |කමණ්‌ඩලුං ගහෙත්‌වාන වඞ්‌කදණ්‌ඩඤ්‌ච බ්‍රාහ්‌මණා|
    block |පච්‌චුපෙස්‌සන්‌ති රාජානො ගාමෙසු නිගමෙසු ච|
    block |නාදින්‌නෙ වුට්‌ඨහිස්‌සාම ගාමම්‌හි වා වනම්‌හි වා|
  count |235|
    block |නිග්‌ගාහකසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |236|
    block |අපෙතා තෙ ච බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |237|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |238|
    block |පරූළ්‌හකච්‌ඡනඛලොමා පඞ්‌කදන්‌තා රජස්‌සිරා|
    block |ඔකිණ්‌ණා රජරෙණූහි යාචකා විචරන්‌ති තෙ|
  count |239|
    block |ඛාණුඝාතසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |240|
    block |අපෙතා තෙ ච බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |241|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |242|
    block |හරීතකං ආමලකං අම්‌බං ජම්‌බුං විභීතකං|
    block |ලබුජං දන්‌තපොණානි බෙලුවා බදරානි ච|
  count |243|
    block |රාජායතනං උච්‌ඡු-පුටං ධූමනෙත්‌තං මධු-අඤ්‌ජනං|
    block |උච්‌චාවචානි පණියානි විපණෙන්‌ති ජනාධිප|
  count |244|
    block |වාණිජකසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |245|
    block |අපෙතා තෙ ච බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |246|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |247|
    block |කසි-වාණිජ්‌ජං කාරෙන්‌ති පොසයන්‌ති අජෙළකෙ|
    block |කුමාරියො පවෙච්‌ඡන්‌ති විවාහන්‌තාවහන්‌ති ච|
  count |248|
    block |සමා අම්‌බට්‌ඨවෙස්‌සෙහි තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |249|
    block |අපෙතා තෙ ච බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |250|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |251|
    block |නික්‌ඛිත්‌තභික්‌ඛං භුඤ්‌ජන්‌ති ගාමෙස්‌වෙකෙ පුරොහිතා|
    block |බහූ තෙ පරිපුච්‌ඡන්‌ති අණ්‌ඩච්‌ඡෙදා නිලඤ්‌ඡකා|
  count |252|
    block |පසූපි තත්‌ථ හඤ්‌ඤන්‌ති මහිංසා සූකරා අජා|
    block |ගොඝාතකසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |253|
    block |අපෙතා තෙ බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |254|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |255|
    block |අසිචම්‌මං ගහෙත්‌වාන ඛග්‌ගං පග්‌ගය්‌හ බ්‍රාහ්‌මණා|
    block |වෙස්‌සපථෙසු තිට්‌ඨන්‌ති සත්‌ථං අබ්‌බාහයන්‌තිපි|
  count |256|
    block |සමා ගොපනිසාදෙහි තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |257|
    block |අපෙතා තෙ බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |258|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |259|
    block |අරඤ්‌ඤෙ කුටිකං කත්‌වා කූටානි කාරයන්‌ති තෙ|
    block |සසබිළාරෙ බාධෙන්‌ති ආගොධා මච්‌ඡකච්‌ඡපං|
  count |260|
    block |තෙ ලුද්‌දකසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |261|
    block |අපෙතා තෙ බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |262|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |263|
    block |අඤ්‌ඤෙ ධනස්‌ස කාමා හි හෙට්‌ඨාමඤ්‌චෙ පසක්‌කිතා|
    block |රාජානො උපරි න්‌හායන්‌ති සොමයාගෙ උපට්‌ඨිතෙ|
  count |264|
    block |මලමජ්‌ජකසමා රාජ තෙපි වුච්‌චන්‌ති බ්‍රාහ්‌මණා|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |265|
    block |අපෙතා තෙ බ්‍රහ්‌මඤ්‌ඤා|
    block |ඉති රාජා කොරබ්‍යො|
    block |න තෙ වුච්‌චන්‌ති බ්‍රාහ්‌මණා|
    block |අඤ්‌ඤෙ විධුර පරියෙස සීලවන්‌තෙ බහුස්‌සුතෙ|
  count |266|
    block |විරතෙ මෙථුනා ධම්‌මා යෙ මෙ භුඤ්‌ජෙය්‍යු භොජනං|
    block |දක්‌ඛිණං සම්‌ම දස්‌සාම යත්‌ථ දින්‌නං මහප්‌ඵලං|
  count |267|
    block |අත්‌ථි ඛො බ්‍රාහ්‌මණා දෙව සීලවන්‌තො බහුස්‌සුතා|
    block |විරතා මෙථුනා ධම්‌මා යෙ තෙ භුඤ්‌ජෙය්‍යු භොජනං|
  count |268|
    block |එකඤ්‌ච භත්‌තං භුඤ්‌ජන්‌ති න ච මජ්‌ජං පිවන්‌ති තෙ|
    block |අක්‌ඛාතා තෙ මහාරාජ තාදිසෙ නිපතාමසෙ|
  count |269|
    block |එතෙ ඛො බ්‍රාහ්‌මණා විධුර සීලවන්‌තො බහුස්‌සුතා|
    block |එතෙ විධුර පරියෙස ඛිප්‌පඤ්‌ච නෙ නිමන්‌තයාති|
  stand |දසබ්‍රාහ්‌මණජාතකං ද්‌වාදසමං|
  count |  |
  block |භික්‌ඛාපරම්‌පරජාතකං|
  count |270|
    block |සුඛුමාලරූපං දිස්‌වා රට්‌ඨා විවනමාගතං|
    block |කූටාගාරවරූපෙතං මහාසයනමුපාසිතං|
  count |271|
    block |තස්‌ස තෙ පෙමකෙනාහං අදාසිං වඩ්‌ඪමොදනං|
    block |සාලීනං විචිතං භත්‌තං සුචිං මංසූපසෙචනං|
  count |272|
    block |තං ත්‌වං භත්‌තං පටිග්‌ගය්‌හ බ්‍රාහ්‌මණස්‌ස අදාසයි|
    block |අත්‌තානං අනසිත්‌වාන කොයං ධම්‌මො නමත්‌ථු තෙ|
  count |273|
    block |ආචරියො බ්‍රාහ්‌මණො මය්‌හං කිච්‌චාකිච්‌චෙසු බ්‍යාවටො|
    block |ගරු ච ආමන්‌තනීයො ච දාතුමරහාමි භොජනං|
  count |274|
    block |බ්‍රාහ්‌මණං දානි පුච්‌ඡාමි ගොතමං රාජපූජිතං|
    block |රාජා තෙ භත්‌තං පාදාසි සුචිං මංසූපසෙචනං|
  count |275|
    block |තං ත්‌වං භත්‌තං පටිග්‌ගය්‌හ ඉසිස්‌ස භොජනං අදා|
    block |අඛෙත්‌තඤ්‌ඤූසි දානස්‌ස කොයං ධම්‌මො නමත්‌ථු තෙ|
  count |276|
    block |භරාමි පුත්‌ත දාරෙ ච ඝරෙසු ගධිතො අහං|
    block |භුඤ්‌ජෙ මානුසකෙ කාමෙ අනුසාසාමි රාජිනො|
  count |277|
    block |ආරඤ්‌ඤිකස්‌ස ඉසිනො චිරරත්‌තං තපස්‌සිනො|
    block |වුඩ්‌ඪස්‌ස භාවිතත්‌තස්‌ස දාතුමරහාමි භොජනං|
  count |278|
    block |ඉසිඤ්‌ච දානි පුච්‌ඡාමි කිසං ධමනිසන්‌ථතං|
    block |පරූළ්‌හකච්‌ඡනඛලොමං පඞ්‌කදන්‌තං රජස්‌සිරං|
  count |279|
    block |එකො අරඤ්‌ඤෙ විහරසි නාවකඞ්‌ඛසි ජීවිතං|
    block |භික්‌ඛු කෙන තයා සෙය්‍යො යස්‌ස ත්‌වං භොජනං අදා|
  count |280|
    block |ඛණන්‌තාලුකලම්‌බානි බිලාලිතක්‌කලානි ච|
    block |ධුනං සාමාකනීවාරං සඞ්‌ඝාරියං පසාරියං|
  count |281|
    block |සාකං භිසං මධුං මංසං බදරාමලකානි ච|
    block |තානි ආහරිත්‌වා භුඤ්‌ජාමි අත්‌ථි මෙ සො පරිග්‌ගහො|
  count |282|
    block |පචන්‌තො අපචන්‌තස්‌ස අමමස්‌ස සකිඤ්‌චනො|
    block |අනාදානස්‌ස සාදානො දාතුමරහාමි භොජනං|
  count |283|
    block |භික්‌ඛුඤ්‌ච දානි පුච්‌ඡාමි තුණ්‌හීමාසීන සුබ්‌බතං|
    block |ඉසි තෙ භත්‌තං පාදාසි සුචිං මංසූපසෙචනං|
  count |284|
    block |තං ත්‌වං භත්‌තං පටිග්‌ගය්‌හ තුණ්‌හී භුඤ්‌ජසි එකකො|
    block |නාඤ්‌ඤං කඤ්‌චි නිමන්‌තෙසි කොයං ධම්‌මො නමත්‌ථු තෙ|
  count |285|
    block |න පචාමි න පාචෙමි න ඡින්‌දාමි න ඡෙදයෙ|
    block |තං මං අකිඤ්‌චනං ඤත්‌වා සබ්‌බපාපෙහි ආරතං|
  count |286|
    block |වාමෙන භික්‌ඛමාදාය දක්‌ඛිණෙන කමණ්‌ඩලුං|
    block |ඉසි මෙ භත්‌තං පාදාසි සුචිං මංසූපසෙචනං|
  count |287|
    block |එතෙ හි දාතුමරහන්‌ති සමමා සපරිග්‌ගහා|
    block |පච්‌චනීකමහං මඤ්‌ඤෙ යො දාතාරං නිමන්‌තයෙ|
  count |288|
    block |අත්‌ථාය වත මෙ අජ්‌ජ ඉධාගච්‌ඡි රථෙසභො|
    block |සොහං අජ්‌ජ පජානාමි යත්‌ථ දින්‌නං මහප්‌ඵලං|
  count |289|
    block |රට්‌ඨෙසු ගිද්‌ධා රාජානො කිච්‌චාකිච්‌චෙසු බ්‍රාහ්‌මණා|
    block |ඉසී මූලඵලෙ ගිද්‌ධා විප්‌පමුත්‌තා ච භික්‌ඛවොති|
    block |සුව කින්‌නර මුක්‌ක ඛරාජිනසො භිසජාත මහෙසි කපොතවරො|
    block |අථ මොර සතච්‌ඡක වාණිජකො අථ රාජ සබ්‍රාහ්‌මණ භික්‌ඛපරන්‌ති|
  stand |භික්‌ඛාපරම්‌පරජාතකං තෙරසමං|
  block |තස්‌සුද්‌දානං|
  stand |පකිණ්‌ණකනිපාතං නිට්‌ඨිතං|
