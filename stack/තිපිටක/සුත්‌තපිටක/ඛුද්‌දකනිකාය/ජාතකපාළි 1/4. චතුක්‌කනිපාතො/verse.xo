block |චතුක්‌කනිපාතො|
  block |කාලිඞ්‌ගවග්‌ගො|
    count |  |
    block |චූළකාලිඞ්‌ගජාතකං --|
    count |1|
      block |විවරථිමාසං ද්‌වාරං නගරං පවිසන්‌තු අරුණරාජස්‌ස|
      block |සීහෙන සුසිට්‌ඨෙන සුරක්‌ඛිතං නන්‌දිසෙනෙන|
    count |2|
      block |ජයො කලිඞ්‌ගානමසය්‌හසාහිනං පරාජයො අනයො අස්‌සකානං|
      block |ඉච්‌චෙව තෙ භාසිතං බ්‍රහ්‌මචාරි න උජ්‌ජුභූතා විතථං භණන්‌ති|
    count |3|
      block |දෙවා මුසාවාදමුපාතිවත්‌තා සච්‌චං ධනං පරමං තෙසු සක්‌ක|
      block |තං තෙ මුසා භාසිතං දෙවරාජ කිං වා පටිච්‌ච මඝවා මහින්‌ද|
    count |4|
      block |නනු තෙ සුතං බ්‍රාහ්‌මණ භඤ්‌ඤමානෙ දෙවා න ඉස්‌සන්‌ති පුරිසපරක්‌කමස්‌ස|
      block |දමො සමාධි මනසො අභෙජ්‌ජො අබ්‍යග්‌ගතා නික්‌කමනඤ්‌ච කාලෙ|
      block |දළ්‌හඤ්‌ච විරියං පුරිසපරක්‌කමො ච තෙනෙව ආසි විජයො අස්‌සකානන්‌ති|
    stand |චූළකාලිඞ්‌ගජාතකං පඨමං|
    count |  |
    block |මහාඅස්‌සාරොහජාතකං --|
    count |5|
      block |අදෙය්‍යෙසු දදං දානං දෙය්‍යෙසු නප්‌පවෙච්‌ඡති|
      block |ආපාසු බ්‍යසනං පත්‌තො සහායං නාධිගච්‌ඡති|
    count |6|
      block |නාදෙය්‍යෙසු දදං දානං දෙය්‍යෙසු යො පවෙච්‌ඡති|
      block |ආපාසු බ්‍යසනං පත්‌තො සහායමධිගච්‌ඡති|
    count |7|
      block |සඤ්‌ඤොගසම්‌භොගවිසෙසදස්‌සනං අනරියධම්‌මෙසු සඨෙසු නස්‌සති|
      block |කතඤ්‌ච අරියෙසු ච අජ්‌ජවෙසු මහප්‌ඵලං හොති අණුම්‌පි තාදිසු|
    count |8|
      block |යො පුබ්‌බෙ කතකල්‍යාණො අකා ලොකෙ සුදුක්‌කරං|
      block |පච්‌ඡා කයිරා න වා කයිරා අච්‌චන්‌තං පූජනාරහොති|
    stand |මහාඅස්‌සාරොහජාතකං දුතියං|
    count |  |
    block |එකරාජජාතකං --|
    count |9|
      block |අනුත්‌තරෙ කාමගුණෙ සමිද්‌ධෙ භුත්‌වාන පුබ්‌බෙ වසී එකරාජ|
      block |සො දානි දුග්‌ගෙ නරකම්‌හි ඛිත්‌තො නප්‌පජ්‌ජහෙ වණ්‌ණබලං පුරාණං|
    count |10|
      block |පුබ්‌බෙව ඛන්‌තී ච තපො ච මය්‌හං සම්‌පත්‌ථිතා දුබ්‌භිසෙන අහොසි|
      block |තං දානි ලද්‌ධාන කථං නු රාජ ජහෙ අහං වණ්‌ණබලං පුරාණං|
    count |11|
      block |සබ්‌බා කිරෙවං පරිනිට්‌ඨිතානි යසස්‌සිනං පඤ්‌ඤවන්‌තං විසය්‌හ|
      block |යසො ච ලද්‌ධා පුරිමං උළාරං නප්‌පජ්‌ජහෙ වණ්‌ණබලං පුරාණං|
    count |12|
      block |පනුජ්‌ජ දුක්‌ඛෙන සුඛං ජනින්‌ද සුඛෙන වා දුක්‌ඛමසය්‌හසාහි|
      block |උභයත්‌ථ සන්‌තො අභිනිබ්‌බුතත්‌තා සුඛෙ ච දුක්‌ඛෙ ච භවන්‌ති තුල්‍යාති|
    stand |එකරාජජාතකං තතියං|
    count |  |
    block |දද්‌දරජාතකං --|
    count |13|
      block |ඉමානි මං දද්‌දර තාපයන්‌ති වාචාදුරුත්‌තානි මනුස්‌සලොකෙ|
      block |මණ්‌ඩූකභක්‌ඛා උදකන්‌තසෙවී ආසීවිසං මං අවිසා සපන්‌ති|
    count |14|
      block |සකා රට්‌ඨා පබ්‌බාජිතො අඤ්‌ඤං ජනපදං ගතො|
      block |මහන්‌තං කොට්‌ඨං කයිරාථ දුරුත්‌තානං නිධෙතවෙ|
    count |15|
      block |යත්‌ථ පොසං න ජානන්‌ති ජාතියා විනයෙන වා|
      block |න තත්‌ථ මානං කයිරාථ වසමඤ්‌ඤාතකෙ ජනෙ|
    count |16|
      block |විදෙසවාසං වසතො ජාතවෙදසමෙනපි|
      block |ඛමිතබ්‌බං සපඤ්‌ඤෙන අපි දාසස්‌ස තජ්‌ජිතන්‌ති|
    stand |දද්‌දරජාතකං චතුත්‌ථං|
    count |  |
    block |සීලවීමංසනජාතකං --|
    count |17|
      block |නත්‌ථි ලොකෙ රහො නාම පාපකම්‌මං පකුබ්‌බතො|
      block |පස්‌සන්‌ති වනභූතානි තං බාලො මඤ්‌ඤතී රහො|
    count |18|
      block |අහං රහො න පස්‌සාමි සුඤ්‌ඤං වාපි න විජ්‌ජති|
      block |යත්‌ථ අඤ්‌ඤං න පස්‌සාමි අසුඤ්‌ඤං හොති තං මයා|
    count |19|
      block |දුජ්‌ජච්‌චො ච සුජච්‌චො ච නන්‌දො ච සුඛවඩ්‌ඪිතො|
      block |වෙජ්‌ජො ච අද්‌ධුවසීලො ච තෙ ධම්‌මං ජහු මත්‌ථිකා|
    count |20|
      block |බ්‍රාහ්‌මණො ච කථං ජහෙ සබ්‌බධම්‌මාන පාරගූ|
      block |යො ධම්‌මමනුපාලෙති ධිතිමා සච්‌චනික්‌කමොති|
    stand |සීලවීමංසනජාතකං පඤ්‌චමං|
    count |  |
    block |සුජාතජාතකං --|
    count |21|
      block |කිමණ්‌ඩකා ඉමෙ දෙව නික්‌ඛිත්‌තා කංසමල්‌ලකෙ|
      block |උපලොහිතකා වග්‌ගූ තං මෙ අක්‌ඛාහි පුච්‌ඡිතො|
    count |22|
      block |යානි පුරෙ තුවං දෙවි භණ්‌ඩු නන්‌තකවාසිනී|
      block |උච්‌ඡඞ්‌ගහත්‌ථා පචිනාසි තස්‌සා තෙ කොලියං ඵලං|
    count |23|
      block |උඩ්‌ඩය්‌හතෙ න රමති භොගා විප්‌පජහන්‌ති තං|
      block |තත්‌ථෙවිමං පටිනෙථ යත්‌ථ කොලං පචිස්‌සති|
    count |24|
      block |හොන්‌ති හෙතෙ මහාරාජ ඉද්‌ධිප්‌පත්‌තාය නාරියා|
      block |ඛම දෙව සුජාතාය මාස්‌සා කුජ්‌ඣ රථෙසභාති|
    stand |සුජාතජාතකං ඡට්‌ඨං|
    count |  |
    block |පලාසජාතකං --|
    count |25|
      block |අචෙතනං බ්‍රාහ්‌මණ අස්‌සුණන්‌තං ජානො අජානන්‌තමිමං පලාසං|
      block |ආරද්‌ධවිරියො ධුවං අප්‌පමත්‌තො සුඛසෙය්‍යං පුච්‌ඡසි කිස්‌ස හෙතු|
    count |26|
      block |දූරෙ සුතො චෙව බ්‍රහා ච රුක්‌ඛො දෙසෙ ඨිතො භූතනිවාසරූපො|
      block |තස්‌මා නමස්‌සාමි ඉමං පලාසං යෙ චෙත්‌ථ භූතා තෙ ධනස්‌ස හෙතු|
    count |27|
      block |සො තෙ කරිස්‌සාමි යථානුභාවං කතඤ්‌ඤුතං බ්‍රාහ්‌මණ පෙක්‌ඛමානො|
      block |කථඤ්‌හි ආගම්‌ම සතං සකාසෙ මොඝානි තෙ අස්‌සු පරිඵන්‌දිතානි|
    count |28|
      block |යො තින්‌දුකරුක්‌ඛස්‌ස පරො පිලක්‌ඛො පරිවාරිතො පුබ්‌බයඤ්‌ඤො උළාරො|
      block |තස්‌සෙස මූලස්‌මිං නිධි නිඛාතො අදායාදො ගච්‌ඡ තං උද්‌ධරාහීති|
    stand |පලාසජාතකං සත්‌තමං|
    count |  |
    block |සකුණජාතකං --|
    count |29|
      block |අකරම්‌හස තෙ කිච්‌චං යං බලං අහුවම්‌හසෙ|
      block |මිගරාජ නමො ත්‍යත්‌ථු අපි කිඤ්‌චි ලභාමසෙ|
    count |30|
      block |මම ලොහිතභක්‌ඛස්‌ස නිච්‌චං ලුද්‌දානි කුබ්‌බතො|
      block |දන්‌තන්‌තරගතො සන්‌තො තං බහුං යම්‌පි ජීවසි|
    count |31|
      block |අකතඤ්‌ඤුමකත්‌තාරං කතස්‌ස අප්‌පටිකාරකං|
      block |යස්‌මිං කතඤ්‌ඤුතා නත්‌ථි නිරත්‌ථා තස්‌ස සෙවනා|
    count |32|
      block |යස්‌ස සම්‌මුඛචිණ්‌ණෙන මිත්‌තධම්‌මො න ලබ්‌භති|
      block |අනුසූය මනක්‌කොසං සණිකං තම්‌හා අපක්‌කමෙති|
    stand |සකුණජාතකං අට්‌ඨමං|
    count |  |
    block |ඡවකජාතකං --|
    count |33|
      block |සබ්‌බමිදං චරිමං කතං උභො ධම්‌මං න පස්‌සරෙ|
      block |උභො පකතියා චුතා යො චායං මන්‌තෙජ්‌ඣාපෙති|
      block |යො ච මන්‌තං අධීයති|
    count |34|
      block |සාලීනං ඔදනං භුඤ්‌ජෙ සුචිං මංසූපසෙචනං|
      block |තස්‌මා එතං න සෙවාමි ධම්‌මං ඉසීහි සෙවිතං|
    count |35|
      block |පරිබ්‌බජ මහා ලොකො පචන්‌තඤ්‌ඤෙපි පාණිනො|
      block |මා තං අධම්‌මො ආචරිතො අස්‌මා කුම්‌භමිවාභිදා|
    count |36|
      block |ධිරත්‌ථු තං යසලාභං ධනලාභඤ්‌ච බ්‍රාහ්‌මණ|
      block |යා වුත්‌ති විනිපාතෙන අධම්‌මචරණෙන වාති|
    stand |ඡවකජාතකං නවමං|
    count |  |
    block |සෙය්‍යජාතකං --|
    count |37|
      block |සසමුද්‌දපරියායං මහිං සාගරකුණ්‌ඩලං|
      block |න ඉච්‌ඡෙ සහ නින්‌දාය එවං සෙය්‍ය විජානහි|
    count |38|
      block |ධිරත්‌ථු තං යසලාභං ධනලාභඤ්‌ච බ්‍රාහ්‌මණ|
      block |යා වුත්‌ති විනිපාතෙන අධම්‌මචරණෙන වා|
    count |39|
      block |අපි චෙ පත්‌තමාදාය අනගාරො පරිබ්‌බජෙ|
      block |සායෙව ජීවිකා සෙය්‍යො යා චාධම්‌මෙන එසනා|
    count |40|
      block |අපි චෙ පත්‌තමාදාය අනගාරො පරිබ්‌බජෙ|
      block |අඤ්‌ඤං අහිංසයං ලොකෙ අපි රජ්‌ජෙන තං වරන්‌ති|
      block |විවරඤ්‌ච අදෙය්‍ය සමිද්‌ධවරං අථ දද්‌දර පාපමහාතිරහො|
      block |අථ කොලි පලාසවරඤ්‌ච කර චරිමං සසමුද්‌දවරෙන දසාති|
    stand |සෙය්‍යජාතකං දසමං|
    stand |කාලිඞ්‌ගවග්‌ගො පඨමො|
    block |තස්‌සුද්‌දානං|
  block |පුචිමන්‌දවග්‌ගො|
    count |  |
    block |පුචිමන්‌දජාතකං --|
    count |41|
      block |උට්‌ඨෙහි චොර කිං සෙසි කො අත්‌ථො සුපනෙන තෙ|
      block |මා තං ගහෙසුං රාජානො ගාමෙ කිබ්‌බිසකාරකං|
    count |42|
      block |යං නු චොරං ගහෙස්‌සන්‌ති ගාමෙ කිබ්‌බිසකාරකං|
      block |කිං තත්‌ථ පුචිමන්‌දස්‌ස වනෙ ජාතස්‌ස තිට්‌ඨතො|
    count |43|
      block |න ත්‌වං අස්‌සත්‌ථ ජානාසි මම චොරස්‌ස චන්‌තරං|
      block |චොරං ගහෙත්‌වා රාජානො ගාමෙ කිබ්‌බිසකාරකං|
      block |අප්‌පෙන්‌ති නිම්‌බසූලස්‌මිං තස්‌මිං මෙ සඞ්‌කතෙ මනො|
    count |44|
      block |සඞ්‌කෙය්‍ය සඞ්‌කිතබ්‌බානි රක්‌ඛෙය්‍යානාගතං භයං|
      block |අනාගතභයා ධීරො උභො ලොකෙ අවෙක්‌ඛතීති|
    stand |පුචිමන්‌දජාතකං පඨමං|
    count |  |
    block |කස්‌සපමන්‌දියජාතකං --|
    count |45|
      block |අපි කස්‌සප මන්‌දියා යුවා සපති හන්‌ති වා|
      block |සබ්‌බං තං ඛමතෙ ධීරො පණ්‌ඩිතො තං තිතික්‌ඛති|
    count |46|
      block |සචෙපි සන්‌තො විවදන්‌ති ඛිප්‌පං සන්‌ධීයරෙ පුන|
      block |බාලා පත්‌තාව භිජ්‌ජන්‌ති න තෙ සමථමජ්‌ඣගූ|
    count |47|
      block |එතෙ භිය්‍යො සමායන්‌ති සන්‌ධි තෙසං න ජීරති|
      block |යො චාධිපන්‌නං ජානාති යො ච ජානාති දෙසනං|
    count |48|
      block |එසො හි උත්‌තරිතරො භාරවහො ධුරද්‌ධරො|
      block |යො පරෙසාධිපන්‌නානං සයං සන්‌ධාතුමරහතීති|
    stand |කස්‌සපමන්‌දියජාතකං දුතියං|
    count |  |
    block |ඛන්‌තීවාදීජාතකං --|
    count |49|
      block |යො තෙ හත්‌ථෙ ච පාදෙ ච කණ්‌ණනාසඤ්‌ච ඡෙදයි|
      block |තස්‌ස කුජ්‌ඣ මහාවීර මා රට්‌ඨං විනසා ඉදං|
    count |50|
      block |යො මෙ හත්‌ථෙ ච පාදෙ ච කණ්‌ණනාසඤ්‌ච ඡෙදයි|
      block |චිරං ජීවතු සො රාජා න හි කුජ්‌ඣන්‌ති මාදිසා|
    count |51|
      block |අහූ අතීතමද්‌ධානං සමණො ඛන්‌තිදීපනො|
      block |තං ඛන්‌තියායෙව ඨිතං කාසිරාජා අඡෙදයි|
    count |52|
      block |තස්‌ස කම්‌ම ඵරුසස්‌ස විපාකො කටුකො අහු|
      block |යං කාසිරාජා වෙදෙසි නිරයම්‌හි සමප්‌පිතොති|
    stand |ඛන්‌තීවාදීජාතකං තතියං|
    count |  |
    block |ලොහකුම්‌භිජාතකං --|
    count |53|
      block |දුජ්‌ජීවිතමජීවිම්‌හ යෙ සන්‌තෙ න දදම්‌හසෙ|
      block |විජ්‌ජමානෙසු භොගෙසු දීපං නාකම්‌හ අත්‌තනො|
    count |54|
      block |සට්‌ඨි වස්‌සසහස්‌සානි පරිපුණ්‌ණානි සබ්‌බසො|
      block |නිරයෙ පච්‌චමානානං කදා අන්‌තො භවිස්‌සති|
    count |55|
      block |නත්‌ථි අන්‌තො කුතො අන්‌තො න අන්‌තො පටිදිස්‌සති|
      block |තදා හි පකතං පාපං මම තුය්‌හඤ්‌ච මාරිසා|
    count |56|
      block |සොහං නූන ඉතො ගන්‌ත්‌වා යොනිං ලද්‌ධාන මානුසිං|
      block |වදඤ්‌ඤූ සීලසම්‌පන්‌නො කාහාමි කුසලං බහුන්‌ති|
    stand |ලොහකුම්‌භිජාතකං චතුත්‌ථං|
    count |  |
    block |සබ්‌බමංසලාභජාතකං --|
    count |57|
      block |ඵරුසා වත තෙ වාචා මංසං යාචනකො අසි|
      block |කිලොමසදිසී වාචා කිලොමං සම්‌ම දම්‌මි තෙ|
    count |58|
      block |අඞ්‌ගමෙතං මනුස්‌සානං භාතා ලොකෙ පවුච්‌චති|
      block |අඞ්‌ගස්‌ස සදිසී වාචා අඞ්‌ගං සම්‌ම දදාමි තෙ|
    count |59|
      block |තාතාති පුත්‌තො වදමානො කම්‌පෙති හදයං පිතු|
      block |හදයස්‌ස සදිසී වාචා හදයං සම්‌ම දම්‌මි තෙ|
    count |60|
      block |යස්‌ස ගාමෙ සඛා නත්‌ථි යථාරඤ්‌ඤං තථෙව තං|
      block |සබ්‌බස්‌ස සදිසී වාචා සබ්‌බං සම්‌ම දදාමි තෙති|
    stand |සබ්‌බමංසලාභජාතකං පඤ්‌චමං|
    count |  |
    block |සසපණ්‌ඩිතජාතකං --|
    count |61|
      block |සත්‌ත මෙ රොහිතා මච්‌ඡා උදකා ථලමුබ්‌භතා|
      block |ඉදං බ්‍රාහ්‌මණ මෙ අත්‌ථි එතං භුත්‌වා වනෙ වස|
    count |62|
      block |දුස්‌ස මෙ ඛෙත්‌තපාලස්‌ස රත්‌තිභත්‌තං අපාභතං|
      block |මංසසූලා ච ද්‌වෙ ගොධා එකඤ්‌ච දධිවාරකං|
      block |ඉදං බ්‍රාහ්‌මණ මෙ අත්‌ථි එතං භුත්‌වා වනෙ වස|
    count |63|
      block |අම්‌බපක්‌කං දකං සීතං සීතච්‌ඡායා මනොරමා|
      block |ඉදං බ්‍රාහ්‌මණ මෙ අත්‌ථි එතං භුත්‌වා වනෙ වස|
    count |64|
      block |න සසස්‌ස තිලා අත්‌ථි න මුග්‌ගා නපි තණ්‌ඩුලා|
      block |ඉමිනා අග්‌ගිනා පක්‌කං මමං භුත්‌වා වනෙ වසාති|
    stand |සසපණ්‌ඩිතජාතකං ඡට්‌ඨං|
    count |  |
    block |මතරොදනජාතකං --|
    count |65|
      block |මතං මතං එව රොදථ න හි තං රොදථ යො මරිස්‌සති|
      block |සබ්‌බෙපි සරීරධාරිනො අනුපුබ්‌බෙන ජහන්‌ති ජීවිතං|
    count |66|
      block |දෙවමනුස්‌සා චතුප්‌පදා පක්‌ඛිගණා උරගා ච භොගිනො|
      block |සම්‌හි සරීරෙ අනිස්‌සරා රමමානාව ජහන්‌ති ජීවිතං|
    count |67|
      block |එවං චලිතං අසණ්‌ඨිතං සුඛදුක්‌ඛං මනුජෙස්‌වපෙක්‌ඛිය|
      block |කන්‌දිතරුදිතං නිරත්‌ථකං කිං වො සොකගණාභිකීරරෙ|
    count |68|
      block |ධුත්‌තා ච සොණ්‌ඩා අකතා බාලා සූරා අයොගිනො|
      block |ධීරං මඤ්‌ඤන්‌ති බාලොති යෙ ධම්‌මස්‌ස අකොවිදාති|
    stand |මතරොදනජාතකං සත්‌තමං|
    count |  |
    block |කණවෙරජාතකං --|
    count |69|
      block |යං තං වසන්‌තසමයෙ කණවෙරෙසු භාණුසු|
      block |සාමං බාහාය පීළෙසි සා තං ආරොග්‍යමබ්‍රවි|
    count |70|
      block |අම්‌භො න කිර සද්‌ධෙය්‍යං යං වාතො පබ්‌බතං වහෙ|
      block |පබ්‌බතඤ්‌චෙ වහෙ වාතො සබ්‌බම්‌පි පථවිං වහෙ|
      block |යත්‌ථ සාමා කාලකතා සා මං ආරොග්‍යමබ්‍රවි|
    count |71|
      block |න චෙව සා කාලකතා න ච සා අඤ්‌ඤමිච්‌ඡති|
      block |එකභත්‌තිකිනී සාමා තමෙව අභිකඞ්‌ඛති|
    count |72|
      block |අසන්‌ථුතං මං චිරසන්‌ථුතෙන නිමීනි සාමා අධුවං ධුවෙන|
      block |මයාපි සාමා නිමිනෙය්‍ය අඤ්‌ඤං ඉතො අහං දූරතරං ගමිස්‌සන්‌ති|
    stand |කණවෙරජාතකං අට්‌ඨමං|
    count |  |
    block |තිත්‌තිරජාතකං --|
    count |73|
      block |සුසුඛං වත ජීවාමි ලභාමි චෙව භුඤ්‌ජිතුං|
      block |පරිපන්‌ථෙව තිට්‌ඨාමි කා නු භන්‌තෙ ගතී මම|
    count |74|
      block |මනො චෙ තෙ නප්‌පණමති පක්‌ඛි පාපස්‌ස කම්‌මුනො|
      block |අබ්‍යාවටස්‌ස භද්‍රස්‌ස න පාපමුපලිම්‌පති|
    count |75|
      block |ඤාතකො නො නිසින්‌නොති බහු ආගච්‌ඡතෙ ජනො|
      block |පටිච්‌ච කම්‌මං ඵුසති තස්‌මිං මෙ සඞ්‌කතෙ මනො|
    count |76|
      block |න පටිච්‌ච කම්‌මං ඵුසති මනො චෙ නප්‌පදුස්‌සති|
      block |අප්‌පොස්‌සුක්‌කස්‌ස භද්‍රස්‌ස න පාපමුපලිම්‌පතීති|
    stand |තිත්‌තිරජාතකං නවමං|
    count |  |
    block |සුච්‌චජජාතකං --|
    count |77|
      block |සුච්‌චජං වත නච්‌චජි වාචාය අදදං ගිරිං|
      block |කිං හිතස්‌ස චජන්‌තස්‌ස වාචාය අදද පබ්‌බතං|
    count |78|
      block |යඤ්‌හි කයිරා තඤ්‌හි වදෙ යං න කයිරා න තං වදෙ|
      block |අකරොන්‌තං භාසමානං පරිජානන්‌ති පණ්‌ඩිතා|
    count |79|
      block |රාජපුත්‌ත නමො ත්‍යත්‌ථු සච්‌චෙ ධම්‌මෙ ඨිතො චසි|
      block |යස්‌ස තෙ බ්‍යසනං පත්‌තො සච්‌චස්‌මිං රමතෙ මනො|
    count |80|
      block |යා දලිද්‌දී දලිද්‌දස්‌ස අඩ්‌ඪා අඩ්‌ඪස්‌ස කිත්‌තිම|
      block |සා හිස්‌ස පරමා භරියා සහිරඤ්‌ඤස්‌ස ඉත්‌ථියොති|
      block |අථ චොර සකස්‌සප ඛන්‌තීවරො දුජ්‌ජීවිතතා ච වරා ඵරුසා|
      block |අථ සස මතඤ්‌ච වසන්‌ත සුඛං සුච්‌චජංවතනච්‌චජිනා ච දසාති|
    stand |සුච්‌චජජාතකං දසමං|
    stand |පුචිමන්‌දවග්‌ගො දුතියො|
    block |තස්‌සුද්‌දානං|
  block |කුටිදූසකවග්‌ගො|
    count |  |
    block |කුටිදූසකජාතකං --|
    count |81|
      block |මනුස්‌සස්‌සෙව තෙ සීසං හත්‌ථපාදා ච වානර|
      block |අථ කෙන නු වණ්‌ණෙන අගාරං තෙ න විජ්‌ජති|
    count |82|
      block |මනුස්‌සස්‌සෙව මෙ සීසං හත්‌ථපාදා ච සිඞ්‌ගිල|
      block |යාහු සෙට්‌ඨා මනුස්‌සෙසු සා මෙ පඤ්‌ඤා න විජ්‌ජති|
    count |83|
      block |අනවට්‌ඨිතචිත්‌තස්‌ස ලහුචිත්‌තස්‌ස දුබ්‌භිනො|
      block |නිච්‌චං අද්‌ධුවසීලස්‌ස සුඛභාවො න විජ්‌ජති|
    count |84|
      block |සො කරස්‌සු ආනුභාවං වීතිවත්‌තස්‌සු සීලියං|
      block |සීතවාතපරිත්‌තාණං කරස්‌සු කුටවං කපීති|
    stand |කුටිදූසක ජාතකං පඨමං|
    count |  |
    block |දුද්‌දුභජාතකං --|
    count |85|
      block |දුද්‌දුභායති භද්‌දන්‌තෙ යස්‌මිං දෙසෙ වසාමහං|
      block |අහම්‌පෙතං න ජානාමි කිමෙතං දුද්‌දුභායති|
    count |86|
      block |බෙලුවං පතිතං සුත්‌වා දුද්‌දුභන්‌ති සසො ජවි|
      block |සසස්‌ස වචනං සුත්‌වා සන්‌තත්‌තා මිගවාහිනී|
    count |87|
      block |අප්‌පත්‌වා පදවිඤ්‌ඤාණං පරඝොසානුසාරිනො|
      block |පනාදපරමා බාලා තෙ හොන්‌ති පරපත්‌තියා|
    count |88|
      block |යෙ ච සීලෙන සම්‌පන්‌නා පඤ්‌ඤායූපසමෙ රතා|
      block |ආරකා විරතා ධීරා න හොන්‌ති පරපත්‌තියාති|
    stand |දුද්‌දුභජාතකං දුතියං|
    count |  |
    block |බ්‍රහ්‌මදත්‌තජාතකං --|
    count |89|
      block |ද්‌වයං යාචනකො රාජ බ්‍රහ්‌මදත්‌ත නිගච්‌ඡති|
      block |අලාභං ධනලාභං වා එවං ධම්‌මා හි යාචනා|
    count |90|
      block |යාචනං රොදනං ආහු පඤ්‌චාලානං රථෙසභ|
      block |යො යාචනං පච්‌චක්‌ඛාති තමාහු පටිරොදනං|
    count |91|
      block |මා මද්‌දසංසු රොදන්‌තං පඤ්‌චාලා සුසමාගතා|
      block |තුවං වා පටිරොදන්‌තං තස්‌මා ඉච්‌ඡාමහං රහො|
    count |92|
      block |දදාමි තෙ බ්‍රාහ්‌මණ රොහිණීනං ගවං සහස්‌සං සහ පුඞ්‌ගවෙන|
      block |අරියො හි අරියස්‌ස කථං න දජ්‌ජා සුත්‌වාන ගාථා තව ධම්‌මයුත්‌තාති|
    stand |බ්‍රහ්‌මදත්‌තජාතකං තතියං|
    count |  |
    block |චම්‌මසාටකජාතකං --|
    count |93|
      block |කල්‍යාණරූපො වතයං චතුප්‌පදො සුභද්‌දකො චෙව සුපෙසලො ච|
      block |යො බ්‍රාහ්‌මණං ජාතිමන්‌තූපපන්‌නං අපචායති මෙණ්‌ඩවරො යසස්‌සී|
    count |94|
      block |මා බ්‍රාහ්‌මණ ඉත්‌තරදස්‌සනෙන විස්‌සාසමාපජ්‌ජි චතුප්‌පදස්‌ස|
      block |දළ්‌හප්‌පහාරං අභිකඞ්‌ඛමානො අවසක්‌කතී දස්‌සති සුප්‌පහාරං|
    count |95|
      block |ඌරුට්‌ඨි භග්‌ගං පවට්‌ටිතො ඛාරිභාරො සබ්‌බඤ්‌ච භණ්‌ඩං බ්‍රාහ්‌මණස්‌ස භින්‌නං|
      block |උභොපි බාහා පග්‌ගය්‌හ කන්‌දති අභිධාවථ හඤ්‌ඤතෙ බ්‍රහ්‌මචාරී|
    count |96|
      block |එවං සො නිහතො සෙති යො අපූජං පසංසති|
      block |යථාහමජ්‌ජ පහතො හතො මෙණ්‌ඩෙන දුම්‌මතීති|
    stand |චම්‌මසාටකජාතකං චතුත්‌ථං|
    count |  |
    block |ගොධරාජජාතකං --|
    count |97|
      block |සමණං තං මඤ්‌ඤමානො උපගච්‌ඡිමසඤ්‌ඤතං|
      block |සො මං දණ්‌ඩෙන පාහාසි යථා අස්‌සමණො තථා|
    count |98|
      block |කිං තෙ ජටාහි දුම්‌මෙධ කිං තෙ අජිනසාටියා|
      block |අබ්‌භන්‌තරං තෙ ගහනං බාහිරං පරිමජ්‌ජසි|
    count |99|
      block |එහි ගොධ නිවත්‌තස්‌සු භුඤ්‌ජ සාලීනමොදනං|
      block |තෙලං ලොණඤ්‌ච මෙ අත්‌ථි පහූතං මය්‌හ පිප්‌ඵලි|
    count |100|
      block |එස භිය්‍යො පවෙක්‌ඛාමි වම්‌මිකං සතපොරිසං|
      block |තෙලං ලොණඤ්‌ච කිත්‌තෙසි අහිතං මය්‌හ පිප්‌ඵලීති|
    stand |ගොධරාජජාතකං පඤ්‌චමං|
    count |  |
    block |කක්‌කාරුජාතකං --|
    count |101|
      block |කායෙන යො නාවහරෙ වාචාය න මුසා භණෙ|
      block |යසො ලද්‌ධා න මජ්‌ජෙය්‍ය ස වෙ කක්‌කාරුමරහති|
    count |102|
      block |ධම්‌මෙන විත්‌තමෙසෙය්‍ය න නිකත්‍යා ධනං හරෙ|
      block |භොගෙ ලද්‌ධා න මජ්‌ජෙය්‍ය ස වෙ කක්‌කාරුමරහති|
    count |103|
      block |යස්‌ස චිත්‌තං අහාලිද්‌දං සද්‌ධා ච අවිරාගිනී|
      block |එකො සාදුං න භුඤ්‌ජෙය්‍ය ස වෙ කක්‌කාරුමරහති|
    count |104|
      block |සම්‌මුඛා වා තිරොක්‌ඛා වා යො සන්‌තෙ න පරිභාසති|
      block |යථාවාදී තථාකාරී ස වෙ කක්‌කාරුමරහතීති|
    stand |කක්‌කාරුජාතකං ඡට්‌ඨං|
    count |  |
    block |කාකවතීජාතකං --|
    count |105|
      block |වාති චායං තතො ගන්‌ධො යත්‌ථ මෙ වසතී පියා|
      block |දූරෙ ඉතො හි කාකවතී යත්‌ථ මෙ නිරතො මනො|
    count |106|
      block |කථං සමුද්‌දමතරී කථං අතරි කෙපුකං|
      block |කථං සත්‌ත සමුද්‌දානි කථං සිම්‌බලිමාරුහි|
    count |107|
      block |තයා සමුද්‌දමතරිං තයා අතරි කෙපුකං|
      block |තයා සත්‌ත සමුද්‌දානි තයා සිම්‌බලිමාරුහිං|
    count |108|
      block |ධිරත්‌ථුමං මහාකායං ධිරත්‌ථුමං අචෙතනං|
      block |යත්‌ථ ජායායහං ජාරං ආවහාමි වහාමි චාති|
    stand |කාකවතීජාතකං සත්‌තමං|
    count |  |
    block |අනනුසොචියජාතකං --|
    count |109|
      block |බහූනං විජ්‌ජතී භොතී තෙහි මෙ කිං භවිස්‌සති|
      block |තස්‌මා එතං න සොචාමි පියං සම්‌මිල්‌ලහාසිනිං|
    count |110|
      block |තං තං චෙ අනුසොචෙය්‍ය යං යං තස්‌ස න විජ්‌ජති|
      block |අත්‌තානමනුසොචෙය්‍ය සදා මච්‌චුවසං පතං|
    count |111|
      block |න හෙව ඨිතං නාසීනං න සයානං න පද්‌ධගුං|
      block |යාව බ්‍යාති නිමිසති තත්‍රාපි රසතී වයො|
    count |112|
      block |තත්‌ථත්‌තනි වතප්‌පද්‌ධෙ විනාභාවෙ අසංසයෙ|
      block |භූතං සෙසං දයිතබ්‌බං වීතං අනනුසොචියන්‌ති|
    stand |අනනුසොචියජාතකං අට්‌ඨමං|
    count |  |
    block |කාළබාහුජාතකං --|
    count |113|
      block |යං අන්‌නපානස්‌ස පුරෙ ලභාම තං දානි සාඛමිගමෙව ගච්‌ඡති|
      block |ගච්‌ඡාම දානි වනමෙව රාධ අසක්‌කතා චස්‌ම ධනඤ්‌ජයාය|
    count |114|
      block |ලාභො අලාභො යසො අයසො ච නින්‌දා පසංසා ච සුඛඤ්‌ච දුක්‌ඛං|
      block |එතෙ අනිච්‌චා මනුජෙසු ධම්‌මා මා සොචි කිං සොචසි පොට්‌ඨපාද|
    count |115|
      block |අද්‌ධා තුවං පණ්‌ඩිතකොසි රාධ ජානාසි අත්‌ථානි අනාගතානි|
      block |කථං නු සාඛාමිගං දක්‌ඛිසාම නිද්‌ධාවිතං රාජකුලතොව ජම්‌මං|
    count |116|
      block |චාලෙති කණ්‌ණං භකුටිං කරොති මුහුං මුහුං භායයතෙ කුමාරෙ|
      block |සයමෙව තං කාහති කාළබාහු යෙනාරකා ඨස්‌සති අන්‌නපානාති|
    stand |කාළබාහුජාතකං නවමං|
    count |  |
    block |සීලවීමංසජාතකං --|
    count |117|
      block |සීලං කිරෙව කල්‍යාණං සීලං ලොකෙ අනුත්‌තරං|
      block |පස්‌ස ඝොරවිසො නාගො සීලවාති න හඤ්‌ඤති|
    count |118|
      block |යාවදෙවස්‌සහූ කිඤ්‌චි තාවදෙව අඛාදිසුං|
      block |සඞ්‌ගම්‌ම කුලලා ලොකෙ න හිංසන්‌ති අකිඤ්‌චනං|
    count |119|
      block |සුඛං නිරාසා සුපති ආසා ඵලවතී සුඛා|
      block |ආසං නිරාසං කත්‌වාන සුඛං සුපති පිඞ්‌ගලා|
    count |120|
      block |න සමාධිපරො අත්‌ථි අස්‌මිං ලොකෙ පරම්‌හි ච|
      block |න පරං නාපි අත්‌තානං විහිංසති සමාහිතොති|
      block |සමනුස්‌ස -සදුද්‌දුභ-යාචනකො අථ මෙණ්‌ඩවරුත්‌තම-ගොධවරො|
      block |අථ කායසකෙපුක භොතීවරො අථ රාධසුසීලවරෙන දසාති|
    stand |සීලවීමංසජාතකං දසමං|
    stand |කුටිදූසකවග්‌ගො තතියො|
    block |තස්‌සුද්‌දානං|
  block |කොකිලවග්‌ගො|
    count |  |
    block |කොකිලජාතකං --|
    count |121|
      block |යො වෙ කාලෙ අසම්‌පත්‌තෙ අතිවෙලං පභාසති|
      block |එවං සො නිහතො සෙති කොකිලායිව අත්‍රජො|
    count |122|
      block |න හි සත්‌ථං සුනිසිතං විසං හලාහලාමිව|
      block |එවං නිකට්‌ඨෙ පාතෙති වාචා දුබ්‌භාසිතා යථා|
    count |123|
      block |තස්‌මා කාලෙ අකාලෙ වා වාචං රක්‌ඛෙය්‍ය පණ්‌ඩිතො|
      block |නාතිවෙලං පභාසෙය්‍ය අපි අත්‌තසමම්‌හි වා|
    count |124|
      block |යො ච කාලෙ මිතං භාසෙ මතිපුබ්‌බො විචක්‌ඛණො|
      block |සබ්‌බෙ අමිත්‌තෙ ආදෙති සුපණ්‌ණො උරගාමිවාති|
    stand |කොකිලජාතකං පඨමං|
    count |  |
    block |රථලට්‌ඨිජාතකං --|
    count |125|
      block |අපි හන්‌ත්‌වා හතො බ්‍රූති ජෙත්‌වා ජිතොති භාසති|
      block |පුබ්‌බවක්‌ඛායිනො රාජ අඤ්‌ඤදත්‌ථු න සද්‌දහෙ|
    count |126|
      block |තස්‌මා පණ්‌ඩිතජාතියො සුණෙය්‍ය ඉතරස්‌සපි|
      block |උභින්‌නං වචනං සුත්‌වා යථා ධම්‌මො තථා කරෙ|
    count |127|
      block |අලසො ගිහී කාමභොගී න සාධු අසඤ්‌ඤතො පබ්‌බජිතො න සාධු|
      block |රාජා න සාධු අනිසම්‌මකාරී යො පණ්‌ඩිතො කොධනො තං න සාධු|
    count |128|
      block |නිසම්‌ම ඛත්‌තියො කයිරා නානිසම්‌ම දිසම්‌පති|
      block |නිසම්‌මකාරිනො රාජ යසො කිත්‌ති ච වඩ්‌ඪතීති|
    stand |රථලට්‌ඨිජාතකං දුතියං|
    count |  |
    block |පක්‌කගොධජාතකං --|
    count |129|
      block |තදෙව මෙ ත්‌වං විදිතො වනමජ්‌ඣෙ රථෙසභ|
      block |යස්‌ස තෙ ඛග්‌ගබද්‌ධස්‌ස සන්‌නද්‌ධස්‌ස තිරීටිනො|
      block |අස්‌සත්‌ථදුමසාඛාය පක්‌කා ගොධා පලායථ|
    count |130|
      block |නමෙ නමන්‌තස්‌ස භජෙ භජන්‌තං කිච්‌චානුකුබ්‌බස්‌ස කරෙය්‍ය කිච්‌චං|
      block |නානත්‌ථකාමස්‌ස කරෙය්‍ය අත්‌ථං අසම්‌භජන්‌තම්‌පි න සම්‌භජෙය්‍ය|
    count |131|
      block |චජෙ චජන්‌තං වනථං න කයිරා අපෙතචිත්‌තෙන න සම්‌භජෙය්‍ය|
      block |දිජො දුමං ඛීණඵලන්‌ති ඤත්‌වා අඤ්‌ඤං සමෙක්‌ඛෙය්‍ය මහා හි ලොකො|
    count |132|
      block |සො තෙ කරිස්‌සාමි යථානුභාවං කතඤ්‌ඤුතං ඛත්‌තියෙ පෙක්‌ඛමානො|
      block |සබ්‌බඤ්‌ච තෙ ඉස්‌සරියං දදාමි යස්‌සිච්‌ඡසී තස්‌ස තුවං දදාමීති|
    stand |පක්‌කගොධජාතකං තතියං|
    count |  |
    block |රාජොවාදජාතකං --|
    count |133|
      block |ගවං චෙ තරමානානං ජිම්‌හං ගච්‌ඡති පුඞ්‌ගවො|
      block |සබ්‌බා තා ජිම්‌හං ගච්‌ඡන්‌ති නෙත්‌තෙ ජිම්‌හං ගතෙ සති|
    count |134|
      block |එවමෙව මනුස්‌සෙසු යො හොති සෙට්‌ඨසම්‌මතො|
      block |සො චෙ අධම්‌මං චරති පගෙව ඉතරා පජා|
      block |සබ්‌බං රට්‌ඨං දුඛං සෙති රාජා චෙ හොති අධම්‌මිකො|
    count |135|
      block |ගවං චෙ තරමානානං උජුං ගච්‌ඡති පුඞ්‌ගවො|
      block |සබ්‌බා ගාවී උජුං යන්‌ති නෙත්‌තෙ උජුං ගතෙ සති|
    count |136|
      block |එවමෙව මනුස්‌සෙසු යො හොති සෙට්‌ඨසම්‌මතො|
      block |සො සචෙ ධම්‌මං චරති පගෙව ඉතරා පජා|
      block |සබ්‌බං රට්‌ඨං සුඛං සෙති රාජා චෙ හොති ධම්‌මිකොති|
    stand |රාජොවාදජාතකං චතුත්‌ථං|
    count |  |
    block |ජම්‌බුකජාතකං --|
    count |137|
      block |බ්‍රහා පවඩ්‌ඪකායො සො දීඝදාඨො ච ජම්‌බුක|
      block |න ත්‌වං තත්‌ථ කුලෙ ජාතො යත්‌ථ ගණ්‌හන්‌ති කුඤ්‌ජරං|
    count |138|
      block |අසීහො සීහමානෙන යො අත්‌තානං විකුබ්‌බති|
      block |කොත්‌ථූව ගජමාසජ්‌ජ සෙති භූම්‍යා අනුත්‌ථුනං|
    count |139|
      block |යසස්‌සිනො උත්‌තමපුග්‌ගලස්‌ස සඤ්‌ජාතඛන්‌ධස්‌ස මහබ්‌බලස්‌ස|
      block |අසමෙක්‌ඛිය ථාමබලූපපත්‌තිං ස සෙති නාගෙන හතොයං ජම්‌බුකො|
    count |140|
      block |යො චීධ කම්‌මං කුරුතෙ පමාය ථාමබ්‌බලං අත්‌තනි සංවිදිත්‌වා|
      block |ජප්‌පෙන මන්‌තෙන සුභාසිතෙන පරික්‌ඛවා සො විපුලං ජිනාතීති|
    stand |ජම්‌බුකජාතකං පඤ්‌චමං|
    count |  |
    block |බ්‍රහාඡත්‌තජාතකං --|
    count |141|
      block |තිණං තිණන්‌ති ලපසි කො නු තෙ තිණමාහරි|
      block |කිං නු තෙ තිණකිච්‌චත්‌ථි තිණමෙව පභාසසි|
    count |142|
      block |ඉධාගමා බ්‍රහ්‌මචාරී බ්‍රහා ඡත්‌තො බහුස්‌සුතො|
      block |සො මෙ සබ්‌බං සමාදාය තිණං නික්‌ඛිප්‌ප ගච්‌ඡති|
    count |143|
      block |එවෙතං හොති කත්‌තබ්‌බං අප්‌පෙන බහුමිච්‌ඡතා|
      block |සබ්‌බං සකස්‌ස ආදානං අනාදානං තිණස්‌ස ච|
    count |144|
      block |සීලවන්‌තො න කුබ්‌බන්‌ති බාලො සීලානි කුබ්‌බති|
      block |අනිච්‌චසීලං දුස්‌සීල්‍යං කිං පණ්‌ඩිච්‌චං කරිස්‌සතීති|
    stand |බ්‍රහාඡත්‌තජාතකං ඡට්‌ඨං|
    count |  |
    block |පීඨජාතකං --|
    count |145|
      block |න තෙ පීඨමදායිම්‌හා න පානං නපි භොජනං|
      block |බ්‍රහ්‌මචාරි ඛමස්‌සු මෙ එතං පස්‌සාමි අච්‌චයං|
    count |146|
      block |නෙවාභිසජ්‌ජාමි න චාපි කුප්‌පෙ න චාපි මෙ අප්‌පියමාසි කිඤ්‌චි|
      block |අථොපි මෙ ආසි මනොවිතක්‌කො එතාදිසො නූන කුලස්‌ස ධම්‌මො|
    count |147|
      block |එසස්‌මාකං කුලෙ ධම්‌මො පිතුපිතාමහො සදා|
      block |ආසනං උදකං පජ්‌ජං සබ්‌බෙතං නිපදාමසෙ|
    count |148|
      block |එසස්‌මාකං කුලෙ ධම්‌මො පිතුපිතාමහො සදා|
      block |සක්‌කච්‌චං උපතිට්‌ඨාම උත්‌තමං විය ඤාතකන්‌ති|
    stand |පීඨජාතකං සත්‌තමං|
    count |  |
    block |ථුසජාතකං --|
    count |149|
      block |විදිතං ථුසං උන්‌දුරානං විදිතං පන තණ්‌ඩුලං|
      block |ථුසං ථුසං විවජ්‌ජෙත්‌වා තණ්‌ඩුලං පන ඛාදරෙ|
    count |150|
      block |යා මන්‌තනා අරඤ්‌ඤස්‌මිං යා ච ගාමෙ නිකණ්‌ණිකා|
      block |යඤ්‌චෙතං ඉති චීති ච එතම්‌පි විදිතං මයා|
    count |151|
      block |ධම්‌මෙන කිර ජාතස්‌ස පිතා පුත්‌තස්‌ස මක්‌කටො|
      block |දහරස්‌සෙව සන්‌තස්‌ස දන්‌තෙහි ඵලමච්‌ඡිදා|
    count |152|
      block |යමෙතං පරිසප්‌පසි අජකාණොව සාසපෙ|
      block |යොපායං හෙට්‌ඨතො සෙති එතම්‌පි විදිතං මයාති|
    stand |ථුසජාතකං අට්‌ඨමං|
    count |  |
    block |බාවෙරුජාතකං --|
    count |153|
      block |අදස්‌සනෙන මොරස්‌ස සිඛිනො මඤ්‌ජුභාණිනො|
      block |කාකං තත්‌ථ අපූජෙසුං මංසෙන ච ඵලෙන ච|
    count |154|
      block |යදා ච සරසම්‌පන්‌නො මොරො බාවෙරුමාගමා|
      block |අථ ලාභො ච සක්‌කාරො වායසස්‌ස අහායථ|
    count |155|
      block |යාව නුප්‌පජ්‌ජතී බුද්‌ධො ධම්‌මරාජා පභඞ්‌කරො|
      block |තාව අඤ්‌ඤෙ අපූජෙසුං පුථූ සමණබ්‍රාහ්‌මණෙ|
    count |156|
      block |යදා ච සරසම්‌පන්‌නො බුද්‌ධො ධම්‌මං අදෙසයි|
      block |අථ ලාභො ච සක්‌කාරො තිත්‌ථියානං අහායථාති|
    stand |බාවෙරුජාතකං නවමං|
    count |  |
    block |විසය්‌හජාතකං --|
    count |157|
      block |අදාසි දානානි පුරෙ විසය්‌හ දදතො ච තෙ ඛයධම්‌මො අහොසි|
      block |ඉතො පරං චෙ න දදෙය්‍ය දානං තිට්‌ඨෙය්‍යුං තෙ සංයමන්‌තස්‌ස භොගා|
    count |158|
      block |අනරියමරියෙන සහස්‌සනෙත්‌ත සුදුග්‌ගතෙනාපි අකිච්‌චමාහු|
      block |මා වො ධනං තං අහු දෙවරාජ යං භොගහෙතු විජහෙමු සද්‌ධං|
    count |159|
      block |යෙන එකො රථො යාති යාති තෙනාපරො රථො|
      block |පොරාණං නිහිතං වත්‌තං වත්‌තතඤ්‌ඤෙව වාසව|
    count |160|
      block |යදි හෙස්‌සති දස්‌සාම අසන්‌තෙ කිං දදාමසෙ|
      block |එවංභූතාපි දස්‌සාම මා දානං පමදම්‌හසෙති|
      block |අතිවෙලපභාසති ජීතවරො වනමජ්‌ඣ රථෙසභ ජිම්‌හගමො|
      block |අථ ජම්‌බු තිණාසනපීඨවරං අථ තණ්‌ඩුල මොර විසය්‌හ දසාති|
    stand |විසය්‌හජාතකං දසමං|
    stand |කොකිලවග්‌ගො චතුත්‌ථො|
    block |තස්‌සුද්‌දානං|
  block |චූළකුණාලවග්‌ගො|
    count |  |
    block |කණ්‌ඩරීජාතකං --|
    count |161|
      block |නරානමාරාමකරාසු නාරිසු අනෙකචිත්‌තාසු අනිග්‌ගහාසු ච|
      block |සබ්‌බත්‌ථ නාපීතිකරාපි චෙ සියා න විස්‌සසෙ තිත්‌ථසමා හි නාරියො|
    count |162|
      block |යං වෙ දිස්‌වා කණ්‌ඩරීකින්‌නරානං සබ්‌බිත්‌ථියො න රමන්‌ති අගාරෙ|
      block |තං තාදිසං මච්‌චං චජිත්‌වා භරියා අඤ්‌ඤං දිස්‌වා පුරිසං පීඨසප්‌පිං|
    count |163|
      block |බකස්‌ස ච බාවරිකස්‌ස රඤ්‌ඤො අච්‌චන්‌තකාමානුගතස්‌ස භරියා|
      block |අවාචරී පට්‌ඨවසානුගස්‌ස කං වාපි ඉත්‌ථී නාතිචරෙ තදඤ්‌ඤං|
    count |164|
      block |පිඞ්‌ගියානී සබ්‌බලොකිස්‌සරස්‌ස රඤ්‌ඤො පියා බ්‍රහ්‌මදත්‌තස්‌ස භරියා|
      block |අවාචරී පට්‌ඨවසානුගස්‌ස තං වාපි සා නාජ්‌ඣගා කාමකාමිනීති|
    stand |කණ්‌ඩරීජාතකං පඨමං|
    count |  |
    block |වානරජාතකං --|
    count |165|
      block |අසක්‌ඛිං වත අත්‌තානං උද්‌ධාතුං උදකා ථලං|
      block |න දානාහං පුන තුය්‌හං වසං ගච්‌ඡාමි වාරිජ|
    count |166|
      block |අලමෙතෙහි අම්‌බෙහි ජම්‌බූහි පනසෙහි ච|
      block |යානි පාරං සමුද්‌දස්‌ස වරං මය්‌හං උදුම්‌බරො|
    count |167|
      block |යො ච උප්‌පතිතං අත්‌ථං න ඛිප්‌පමනුබුජ්‌ඣති|
      block |අමිත්‌තවසමන්‌වෙති පච්‌ඡා ච අනුතප්‌පති|
    count |168|
      block |යො ච උප්‌පතිතං අත්‌ථං ඛිප්‌පමෙව නිබොධති|
      block |මුච්‌චතෙ සත්‌තුසම්‌බාධා න ච පච්‌ඡානුතප්‌පතීති|
    stand |වානරජාතකං දුතියං|
    count |  |
    block |කුන්‌තිනීජාතකං --|
    count |169|
      block |අවසිම්‌හ තවාගාරෙ නිච්‌චං සක්‌කතපූජිතා|
      block |ත්‌වමෙව දානිමකරි හන්‌ද රාජ වජාමහං|
    count |170|
      block |යො වෙ කතෙ පටිකතෙ කිබ්‌බිසෙ පටිකිබ්‌බිසෙ|
      block |එවං තං සම්‌මතී වෙරං වස කුන්‌තිනි මාගමා|
    count |171|
      block |න කතස්‌ස ච කත්‌තා ච මෙත්‌ති සන්‌ධීයතෙ පුන|
      block |හදයං නානුජානාති ගච්‌ඡඤ්‌ඤෙව රථෙසභ|
    count |172|
      block |කතස්‌ස චෙව කත්‌තා ච මෙත්‌ති සන්‌ධීයතෙ පුන|
      block |ධීරානං නො ච බාලානං වස කුන්‌තිනි මාගමාති|
    stand |කුන්‌තිනීජාතකං තතියං|
    count |  |
    block |අම්‌බජාතකං --|
    count |173|
      block |යො නීලියං මණ්‌ඩයති සණ්‌ඩාසෙන විහඤ්‌ඤති|
      block |තස්‌ස සා වසමන්‌වෙතු යා තෙ අම්‌බෙ අවාහරි|
    count |174|
      block |වීසං වා පඤ්‌චවීසං වා ඌනතිංසං ව ජාතියා|
      block |තාදිසා පති මා ලද්‌ධා යා තෙ අම්‌බෙ අවාහරි|
    count |175|
      block |දීඝං ගච්‌ඡතු අද්‌ධානං එකිකා අභිසාරිකා|
      block |සඞ්‌කෙතෙ පති මා අද්‌ද යා තෙ අම්‌බෙ අවාහරි|
    count |176|
      block |අලඞ්‌කතා සුවසනා මාලිනී චන්‌දනුස්‌සදා|
      block |එකිකා සයනෙ සෙතු යා තෙ අම්‌බෙ අවාහරීති|
    stand |අම්‌බජාතකං චතුත්‌ථං|
    count |  |
    block |ගජකුම්‌භජාතකං --|
    count |177|
      block |වනං යදග්‌ගි දහති පාවකො කණ්‌හවත්‌තනී|
      block |කථං කරොසි පචලක එවං දන්‌ධපරක්‌කමො|
    count |178|
      block |බහූනි රුක්‌ඛඡිද්‌දානි පථබ්‍යා විවරානි ච|
      block |තානි චෙ නාභිසම්‌භොම හොති නො කාලපරියායො|
    count |179|
      block |යො දන්‌ධකාලෙ තරති තරණීයෙ ච දන්‌ධති|
      block |සුක්‌ඛපණ්‌ණංව අක්‌කම්‌ම අත්‌ථං භඤ්‌ජති අත්‌තනො|
    count |180|
      block |යො දන්‌ධකාලෙ දන්‌ධෙති තරණීයෙ ච තාරයි|
      block |සසීව රත්‌තිං විභජං තස්‌සත්‌ථො පරිපූරතීති|
    stand |ගජකුම්‌භජාතකං පඤ්‌චමං|
    count |  |
    block |කෙසවජාතකං --|
    count |181|
      block |මනුස්‌සින්‌දං ජහිත්‌වාන සබ්‌බකාමසමිද්‌ධිනං|
      block |කථං නු භගවා කෙසී කප්‌පස්‌ස රමති අස්‌සමෙ|
    count |182|
      block |සාදූනී රමණීයානි සන්‌ති වක්‌ඛා මනොරමා|
      block |සුභාසිතානි කප්‌පස්‌ස නාරද රමයන්‌ති මං|
    count |183|
      block |සාලීනං ඔදනං භුඤ්‌ජෙ සුචිං මංසූපසෙචනං|
      block |කථං සාමාකනීවාරං අලොණං ඡාදයන්‌ති තං|
    count |184|
      block |සාදුං වා යදි වාසාදුං අප්‌පං වා යදි වා බහුං|
      block |විස්‌සත්‌ථො යත්‌ථ භුඤ්‌ජෙය්‍ය විස්‌සාසපරමා රසාති|
    stand |කෙසවජාතකං ඡට්‌ඨං|
    count |  |
    block |අයකූටජාතකං --|
    count |185|
      block |සබ්‌බායසං කූටමතිප්‌පමාණං පග්‌ගය්‌හ යො තිට්‌ඨසි අන්‌තලික්‌ඛෙ|
      block |රක්‌ඛාය මෙ ත්‌වං විහිතො නුසජ්‌ජ උදාහු මෙ චෙතයසෙ වධාය|
    count |186|
      block |දූතො අහං රාජිධ රක්‌ඛසානං වධාය තුය්‌හං පහිතොහමස්‌මි|
      block |ඉන්‌දො ච තං රක්‌ඛති දෙවරාජා තෙනුත්‌තමඞ්‌ගං න තෙ ඵාලයාමි|
    count |187|
      block |සචෙ ච මං රක්‌ඛති දෙවරාජා දෙවානමින්‌දො මඝවා සුජම්‌පති|
      block |කාමං පිසාචා විනදන්‌තු සබ්‌බෙ න සන්‌තසෙ රක්‌ඛසියා පජාය|
    count |188|
      block |කාමං කන්‌දන්‌තු කුම්‌භණ්‌ඩා සබ්‌බෙ පංසුපිසාචකා|
      block |නාලං පිසාචා යුද්‌ධාය මහතී සා විභිංසිකාති|
    stand |අයකූටජාතකං සත්‌තමං|
    count |  |
    block |අරඤ්‌ඤජාතකං --|
    count |189|
      block |අරඤ්‌ඤා ගාමමාගම්‌ම කිංසීලං කිංවතං අහං|
      block |පුරිසං තාත සෙවෙය්‍යං තං මෙ අක්‌ඛාහි පුච්‌ඡිතො|
    count |190|
      block |යො තං විස්‌සාසයෙ තාත විස්‌සාසඤ්‌ච ඛමෙය්‍ය තෙ|
      block |සුස්‌සූසී ච තිතික්‌ඛී ච තං භජෙහි ඉතො ගතො|
    count |191|
      block |යස්‌ස කායෙන වාචාය මනසා නත්‌ථි දුක්‌කටං|
      block |උරසීව පතිට්‌ඨාය තං භජෙහි ඉතො ගතො|
    count |192|
      block |හලිද්‌දිරාගං කපිචිත්‌තං පුරිසං රාගවිරාගිනං|
      block |තාදිසං තාත මා සෙවි නිම්‌මනුස්‌සම්‌පි චෙ සියාති|
    stand |අරඤ්‌ඤජාතකං අට්‌ඨමං|
    count |  |
    block |සන්‌ධිභෙදජාතකං --|
    count |193|
      block |නෙව ඉත්‌ථීසු සාමඤ්‌ඤං නාපි භක්‌ඛෙසු සාරථි|
      block |අථස්‌ස සන්‌ධිභෙදස්‌ස පස්‌ස යාව සුචින්‌තිතං|
    count |194|
      block |අසි තික්‌ඛොව මංසම්‌හි පෙසුඤ්‌ඤං පරිවත්‌තති|
      block |යත්‌ථූසභඤ්‌ච සීහඤ්‌ච භක්‌ඛයන්‌ති මිගාධමා|
    count |195|
      block |ඉමං සො සයනං සෙති යමිමං පස්‌සසි සාරථි|
      block |යො වාචං සන්‌ධිභෙදස්‌ස පිසුණස්‌ස නිබොධති|
    count |196|
      block |තෙ ජනා සුඛමෙධන්‌ති නරා සග්‌ගගතාරිව|
      block |යෙ වාචං සන්‌ධිභෙදස්‌ස නාවබොධන්‌ති සාරථීති|
    stand |සන්‌ධිභෙදජාතකං නවමං|
    count |  |
    block |දෙවතාපඤ්‌හජාතකං --|
    count |197|
      block |හන්‌ති හත්‌ථෙහි පාදෙහි මුඛඤ්‌ච පරිසුම්‌භති|
      block |ස වෙ රාජ පියො හොති කං තෙන ත්‌වාභිපස්‌සසි|
    count |198|
      block |අක්‌කොසති යථාකාමං ආගමඤ්‌චස්‌ස ඉච්‌ඡති|
      block |ස වෙ රාජ පියො හොති කං තෙන ත්‌වාභිපස්‌සසි|
    count |199|
      block |අබ්‌භක්‌ඛාති අභූතෙන අලිකෙනාභිසාරයෙ|
      block |ස වෙ රාජ පියො හොති කං තෙන ත්‌වාභිපස්‌සසි|
    count |200|
      block |හරං අන්‌නඤ්‌ච පානඤ්‌ච වත්‌ථසෙනාසනානි ච|
      block |අඤ්‌ඤදත්‌ථුහරා සන්‌තා තෙ වෙ රාජ පියා හොන්‌ති|
      block |කං තෙන ත්‌වාභිපස්‌සසීති|
      block |නරානං අසක්‌ඛිවසිම්‌හවරො නීලියමග්‌ගිවරඤ්‌ච පුන|
      block |පුන රසායසකූටවරො තථාරඤ්‌ඤ සාරථි හන්‌ති දසාති|
      block |කාලිඞ්‌ගං පුචිමන්‌දඤ්‌ච කුටිදූසක කොකිලා|
      block |චූළකුණාලවග්‌ගො සො පඤ්‌චමො සුප්‌පකාසිතොති|
    stand |දෙවතාපඤ්‌හජාතකං දසමං|
    stand |චූළකුණාලවග්‌ගො පඤ්‌චමො|
    block |තස්‌සුද්‌දානං|
    block |අථ වග්‌ගුද්‌දානං|
    stand |චතුක්‌කනිපාතං නිට්‌ඨිතං|
