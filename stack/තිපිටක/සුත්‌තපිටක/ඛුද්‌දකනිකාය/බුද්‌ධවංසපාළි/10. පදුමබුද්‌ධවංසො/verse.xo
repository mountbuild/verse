block |පදුමබුද්‌ධවංසො|
  count |1|
    block |අනොමදස්‌සිස්‌ස අපරෙන සම්‌බුද්‌ධො ද්‌විපදුත්‌තමො|
    block |පදුමො නාම නාමෙන අසමො අප්‌පටිපුග්‌ගලො|
  count |2|
    block |තස්‌සාපි අසමං සීලං සමාධිපි අනන්‌තකො|
    block |අසඞ්‌ඛෙය්‍යං ඤාණවරං විමුත්‌තිපි අනූපමා|
  count |3|
    block |තස්‌සාපි අතුලතෙජස්‌ස ධම්‌මචක්‌කප්‌පවත්‌තනෙ|
    block |අභිසමයා තයො ආසුං මහාතමපවාහනා|
  count |4|
    block |පඨමාභිසමයෙ බුද්‌ධො කොටිසතමබොධයි|
    block |දුතියාභිසමයෙ ධීරො නවුතිකොටිමබොධයි|
  count |5|
    block |යදා ච පදුමො බුද්‌ධො ඔවදී සකමත්‍රජං|
    block |තදා අසීතිකොටීනං තතියාභිසමයො අහු|
  count |6|
    block |සන්‌නිපාතා තයො ආසුං පදුමස්‌ස මහෙසිනො|
    block |කොටිසතසහස්‌සානං පඨමො ආසි සමාගමො|
  count |7|
    block |කථිනත්‌ථාරසමයෙ උප්‌පන්‌නෙ කථිනචීවරෙ|
    block |ධම්‌මසෙනාපතිත්‌ථාය භික්‌ඛූ සිබ්‌බිංසු චීවරං|
  count |8|
    block |තදා තෙ විමලා භික්‌ඛූ ඡළභිඤ්‌ඤා මහිද්‌ධිකා|
    block |තීණි සතසහස්‌සානි සමිංසු අපරාජිතා|
  count |9|
    block |පුනාපරං සො නරාසභො පවනෙ වාසං උපාගමි|
    block |තදා සමාගමො ආසි ද්‌වින්‌නං සතසහස්‌සිනං|
  count |10|
    block |අහං තෙන සමයෙන සීහො ආසිං මිගාධිභූ|
    block |විවෙකමනුබ්‍රූහන්‌තං පවනෙ අද්‌දසං ජිනං|
  count |11|
    block |වන්‌දිත්‌වා සිරසා පාදෙ කත්‌වාන තං පදක්‌ඛිණං|
    block |තික්‌ඛත්‌තුං අභිනාදිත්‌වා සත්‌තාහං ජිනමුපට්‌ඨහං|
  count |12|
    block |සත්‌තාහං වරසමාපත්‌තියා වුට්‌ඨහිත්‌වා තථාගතො|
    block |මනසා චින්‌තයිත්‌වාන කොටිභික්‌ඛූ සමානයි|
  count |13|
    block |තදාපි සො මහාවීරො තෙසං මජ්‌ඣෙ වියාකරි|
    block |අපරිමෙය්‍යිතො කප්‌පෙ අයං බුද්‌ධො භවිස්‌සති|
  count |14|
    block |පධානං පදහිත්‌වාන…පෙ … හෙස්‌සාම සම්‌මුඛා ඉමං|
  count |15|
    block |තස්‌සාපි වචනං සුත්‌වා භිය්‍යො චිත්‌තං පසාදයිං|
    block |උත්‌තරිං වතමධිට්‌ඨාසිං දසපාරමිපූරියා|
  count |16|
    block |චම්‌පකං නාම නගරං අසමො නාම ඛත්‌තියො|
    block |අසමා නාම ජනිකා පදුමස්‌ස මහෙසිනො|
  count |17|
    block |දසවස්‌සසහස්‌සානි අගාරං අජ්‌ඣ සො වසි|
    block |නන්‌දාවසුයසුත්‌තරා තයො පාසාදමුත්‌තමා|
  count |18|
    block |තෙත්‌තිංස ච සහස්‌සානි නාරියො සමලඞ්‌කතා|
    block |උත්‌තරා නාම සා නාරී රම්‌මො නාමාසි අත්‍රජො|
  count |19|
    block |නිමිත්‌තෙ චතුරො දිස්‌වා රථයානෙන නික්‌ඛමි|
    block |අනූනඅට්‌ඨමාසානි පධානං පදහී ජිනො|
  count |20|
    block |බ්‍රහ්‌මුනා යාචිතො සන්‌තො පදුමො ලොකනායකො|
    block |වත්‌ති චක්‌කං මහාවීරො ධනඤ්‌චුය්‍යානමුත්‌තමෙ|
  count |21|
    block |සාලො ච උපසාලො ච අහෙසුං අග්‌ගසාවකා|
    block |වරුණො නාමුපට්‌ඨාකො පදුමස්‌ස මහෙසිනො|
  count |22|
    block |රාධා චෙව සුරාධා ච අහෙසුං අග්‌ගසාවිකා|
    block |බොධි තස්‌ස භගවතො මහාසොණොති වුච්‌චති|
  count |23|
    block |භිය්‍යො චෙව අසමො ච අහෙසුං අග්‌ගුපට්‌ඨකා|
    block |රුචී ච නන්‌දරාමා ච අහෙසුං අග්‌ගුපට්‌ඨිකා|
  count |24|
    block |අට්‌ඨපණ්‌ණාසරතනං අච්‌චුග්‌ගතො මහාමුනි|
    block |පභා නිද්‌ධාවතී තස්‌ස අසමා සබ්‌බසො දිසා|
  count |25|
    block |චන්‌දප්‌පභා සූරියප්‌පභා රතනග්‌ගිමණිප්‌පභා|
    block |සබ්‌බාපි තා හතා හොන්‌ති පත්‌වා ජිනපභුත්‌තමං|
  count |26|
    block |වස්‌සසතසහස්‌සානි ආයු විජ්‌ජති තාවදෙ|
    block |තාවතා තිට්‌ඨමානො සො තාරෙසි ජනතං බහුං|
  count |27|
    block |පරිපක්‌කමානසෙ සත්‌තෙ බොධයිත්‌වා අසෙසතො|
    block |සෙසකෙ අනුසාසිත්‌වා නිබ්‌බුතො සො සසාවකො|
  count |28|
    block |උරගොව තචං ජිණ්‌ණං වද්‌ධපත්‌තංව පාදපො|
    block |ජහිත්‌වා සබ්‌බසඞ්‌ඛාරෙ නිබ්‌බුතො සො යථා සිඛී|
  count |29|
    block |පදුමො ජිනවරො සත්‌ථා ධම්‌මාරාමම්‌හි නිබ්‌බුතො|
    block |ධාතුවිත්‌ථාරිකං ආසි තෙසු තෙසු පදෙසතොති|
  stand |පදුමස්‌ස භගවතො වංසො අට්‌ඨමො|
