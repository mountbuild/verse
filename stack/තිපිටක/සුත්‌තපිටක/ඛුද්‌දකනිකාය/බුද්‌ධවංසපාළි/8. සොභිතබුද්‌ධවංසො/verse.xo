block |සොභිතබුද්‌ධවංසො|
  count |1|
    block |රෙවතස්‌ස අපරෙන සොභිතො නාම නායකො|
    block |සමාහිතො සන්‌තචිත්‌තො අසමො අප්‌පටිපුග්‌ගලො|
  count |2|
    block |සො ජිනො සකගෙහම්‌හි මානසං විනිවත්‌තයි|
    block |පත්‌වාන කෙවලං බොධිං ධම්‌මචක්‌කං පවත්‌තයි|
  count |3|
    block |යාව හෙට්‌ඨා අවීචිතො භවග්‌ගා චාපි උද්‌ධතො|
    block |එත්‌ථන්‌තරෙ එකපරිසා අහොසි ධම්‌මදෙසනෙ|
  count |4|
    block |තාය පරිසාය සම්‌බුද්‌ධො ධම්‌මචක්‌කං පවත්‌තයි|
    block |ගණනාය න වත්‌තබ්‌බො පඨමාභිසමයො අහු|
  count |5|
    block |තතො පරම්‌පි දෙසෙන්‌තෙ මරූනඤ්‌ච සමාගමෙ|
    block |නවුතිකොටිසහස්‌සානං දුතියාභිසමයො අහු|
  count |6|
    block |පුනාපරං රාජපුත්‌තො ජයසෙනො නාම ඛත්‌තියො|
    block |ආරාමං රොපයිත්‌වාන බුද්‌ධෙ නිය්‍යාදයී තදා|
  count |7|
    block |තස්‌ස යාගං පකිත්‌තෙන්‌තො ධම්‌මං දෙසෙසි චක්‌ඛුමා|
    block |තදා කොටිසහස්‌සානං තතියාභිසමයො අහු|
  count |8|
    block |සන්‌නිපාතා තයො ආසුං සොභිතස්‌ස මහෙසිනො|
    block |ඛීණාසවානං විමලානං සන්‌තචිත්‌තාන තාදිනං|
  count |9|
    block |උග්‌ගතො නාම සො රාජා දානං දෙති නරුත්‌තමෙ|
    block |තම්‌හි දානෙ සමාගඤ්‌ඡුං අරහන්‌තා සතකොටියො|
  count |10|
    block |පුනාපරං පුරගණො දෙති දානං නරුත්‌තමෙ|
    block |තදා නවුතිකොටීනං දුතියො ආසි සමාගමො|
  count |11|
    block |දෙවලොකෙ වසිත්‌වාන යදා ඔරොහතී ජිනො|
    block |තදා අසීතිකොටීනං තතියො ආසි සමාගමො|
  count |12|
    block |අහං තෙන සමයෙන සුජාතො නාම බ්‍රාහ්‌මණො|
    block |තදා සසාවකං බුද්‌ධං අන්‌නපානෙන තප්‌පයිං|
  count |13|
    block |සොපි මං බුද්‌ධො බ්‍යාකාසි සොභිතො ලොකනායකො|
    block |අපරිමෙය්‍යිතො කප්‌පෙ අයං බුද්‌ධො භවිස්‌සති|
  count |14|
    block |පධානං පදහිත්‌වාන…පෙ … හෙස්‌සාම සම්‌මුඛා ඉමං|
  count |15|
    block |තස්‌සාපි වචනං සුත්‌වා හට්‌ඨො සංවිග්‌ගමානසො|
    block |තමෙවත්‌ථමනුප්‌පත්‌තියා උග්‌ගං ධිතිමකාසහං|
  count |16|
    block |සුධම්‌මං නාම නගරං සුධම්‌මො නාම ඛත්‌තියො|
    block |සුධම්‌මා නාම ජනිකා සොභිතස්‌ස මහෙසිනො|
  count |17|
    block |නවවස්‌සසහස්‌සානි අගාරං අජ්‌ඣ සො වසි|
    block |කුමුදො නාළිනො පදුමො තයො පාසාදමුත්‌තමා|
  count |18|
    block |සත්‌තතිංසසහස්‌සානි නාරියො සමලඞ්‌කතා|
    block |මණිලා නාම සා නාරී සීහො නාමාසි අත්‍රජො|
  count |19|
    block |නිමිත්‌තෙ චතුරො දිස්‌වා පාසාදෙනාභිනික්‌ඛමි|
    block |සත්‌තාහං පධානචාරං චරිත්‌වා පුරිසුත්‌තමො|
  count |20|
    block |බ්‍රහ්‌මුනා යාචිතො සන්‌තො සොභිතො ලොකනායකො|
    block |වත්‌ති චක්‌කං මහාවීරො සුධම්‌මුය්‍යානමුත්‌තමෙ|
  count |21|
    block |අසමො ච සුනෙත්‌තො ච අහෙසුං අග්‌ගසාවකා|
    block |අනොමො නාමුපට්‌ඨාකො සොභිතස්‌ස මහෙසිනො|
  count |22|
    block |නකුලා ච සුජාතා ච අහෙසුං අග්‌ගසාවිකා|
    block |බුජ්‌ඣමානො ච සො බුද්‌ධො නාගමූලෙ අබුජ්‌ඣථ|
  count |23|
    block |රම්‌මො චෙව සුදත්‌තො ච අහෙසුං අග්‌ගුපට්‌ඨකා|
    block |නකුලා චෙව චිත්‌තා ච අහෙසුං අග්‌ගුපට්‌ඨිකා|
  count |24|
    block |අට්‌ඨපණ්‌ණාසරතනං අච්‌චුග්‌ගතො මහාමුනි|
    block |ඔභාසෙති දිසා සබ්‌බා සතරංසීව උග්‌ගතො|
  count |25|
    block |යථා සුඵුල්‌ලං පවනං නානාගන්‌ධෙහි ධූපිතං|
    block |තථෙව තස්‌ස පාවචනං සීලගන්‌ධෙහි ධූපිතං|
  count |26|
    block |යථාපි සාගරො නාම දස්‌සනෙන අතප්‌පියො|
    block |තථෙව තස්‌ස පාවචනං සවණෙන අතප්‌පියං|
  count |27|
    block |නවුතිවස්‌සසහස්‌සානි ආයු විජ්‌ජති තාවදෙ|
    block |තාවතා තිට්‌ඨමානො සො තාරෙසි ජනතං බහුං|
  count |28|
    block |ඔවාදං අනුසිට්‌ඨිඤ්‌ච දත්‌වාන සෙසකෙ ජනෙ|
    block |හුතාසනොව තාපෙත්‌වා නිබ්‌බුතො සො සසාවකො|
  count |29|
    block |සො ච බුද්‌ධො අසමසමො තෙපි සාවකා බලප්‌පත්‌තා|
    block |සබ්‌බං තමන්‌තරහිතං නනු රිත්‌තා සබ්‌බසඞ්‌ඛාරා|
  count |30|
    block |සොභිතො වරසම්‌බුද්‌ධො සීහාරාමම්‌හි නිබ්‌බුතො|
    block |ධාතුවිත්‌ථාරිකං ආසි තෙසු තෙසු පදෙසතොති|
  stand |සොභිතස්‌ස භගවතො වංසො ඡට්‌ඨො|
