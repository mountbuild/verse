block |පඤ්‌ඤාසනිපාතො|
  block |තාලපුටත්‌ථෙරගාථා|
    count |1094|
      block |කදා නුහං පබ්‌බතකන්‌දරාසු එකාකියො අද්‌දුතියො විහස්‌සං|
      block |අනිච්‌චතො සබ්‌බභවං විපස්‌සං තං මෙ ඉදං තං නු කදා භවිස්‌සති|
    count |1095|
      block |කදා නුහං භින්‌නපටන්‌ධරො මුනි කාසාවවත්‌ථො අමමො නිරාසො|
      block |රාගඤ්‌ච දොසඤ්‌ච තථෙව මොහං හන්‌ත්‌වා සුඛී පවනගතො විහස්‌සං|
    count |1096|
      block |කදා අනිච්‌චං වධරොගනීළං කායං ඉමං මච්‌චුජරායුපද්‌දුතං|
      block |විපස්‌සමානො වීතභයො විහස්‌සං එකො වනෙ තං නු කදා භවිස්‌සති|
    count |1097|
      block |කදා නුහං භයජනනිං දුඛාවහං තණ්‌හාලතං බහුවිධානුවත්‌තනිං|
      block |පඤ්‌ඤාමයං තිඛිණමසිං ගහෙත්‌වා ඡෙත්‌වා වසෙ තම්‌පි කදා භවිස්‌සති|
    count |1098|
      block |කදා නු පඤ්‌ඤාමයමුග්‌ගතෙජං සත්‌ථං ඉසීනං සහසාදියිත්‌වා|
      block |මාරං සසෙනං සහසා භඤ්‌ජිස්‌සං සීහාසනෙ තං නු කදා භවිස්‌සති|
    count |1099|
      block |කදා නුහං සබ්‌භි සමාගමෙසු දිට්‌ඨො භවෙ ධම්‌මගරූහි තාදිභි|
      block |යාථාවදස්‌සීහි ජිතින්‌ද්‍රියෙහි පධානියො තං නු කදා භවිස්‌සති|
    count |1100|
      block |කදා නු මං තන්‌දි ඛුදා පිපාසා වාතාතපා කීටසරීසපා වා|
      block |න බාධයිස්‌සන්‌ති න තං ගිරිබ්‌බජෙ අත්‌ථත්‌ථියං තං නු කදා භවිස්‌සති|
    count |1101|
      block |කදා නු ඛො යං විදිතං මහෙසිනා චත්‌තාරි සච්‌චානි සුදුද්‌දසානි|
      block |සමාහිතත්‌තො සතිමා අගච්‌ඡං පඤ්‌ඤාය තං තං නු කදා භවිස්‌සති|
    count |1102|
      block |කදා නු රූපෙ අමිතෙ ච සද්‌දෙ ගන්‌ධෙ රසෙ ඵුසිතබ්‌බෙ ච ධම්‌මෙ|
      block |ආදිත්‌තතොහං සමථෙහි යුත්‌තො පඤ්‌ඤාය දච්‌ඡං තදිදං කදා මෙ|
    count |1103|
      block |කදා නුහං දුබ්‌බචනෙන වුත්‌තො තතොනිමිත්‌තං විමනො න හෙස්‌සං|
      block |අථො පසත්‌ථොපි තතොනිමිත්‌තං තුට්‌ඨො න හෙස්‌සං තදිදං කදා මෙ|
    count |1104|
      block |කදා නු කට්‌ඨෙ ච තිණෙ ලතා ච ඛන්‌ධෙ ඉමෙහං අමිතෙ ච ධම්‌මෙ|
      block |අජ්‌ඣත්‌තිකානෙව ච බාහිරානි ච සමං තුලෙය්‍යං තදිදං කදා මෙ|
    count |1105|
      block |කදා නු මං පාවුසකාලමෙඝො නවෙන තොයෙන සචීවරං වනෙ|
      block |ඉසිප්‌පයාතම්‌හි පථෙ වජන්‌තං ඔවස්‌සතෙ තං නු කදා භවිස්‌සති|
    count |1106|
      block |කදා මයූරස්‌ස සිඛණ්‌ඩිනො වනෙ දිජස්‌ස සුත්‌වා ගිරිගබ්‌භරෙ රුතං|
      block |පච්‌චුට්‌ඨහිත්‌වා අමතස්‌ස පත්‌තියා සංචින්‌තයෙ තං නු කදා භවිස්‌සති|
    count |1107|
      block |කදා නු ගඞ්‌ගං යමුනං සරස්‌සතිං පාතාලඛිත්‌තං වළවාමුඛඤ්‌ච|
      block |අසජ්‌ජමානො පතරෙය්‍යමිද්‌ධියා විභිංසනං තං නු කදා භවිස්‌සති|
    count |1108|
      block |කදා නු නාගොව අසඞ්‌ගචාරී පදාලයෙ කාමගුණෙසු ඡන්‌දං|
      block |නිබ්‌බජ්‌ජයං සබ්‌බසුභං නිමිත්‌තං ඣානෙ යුතො තං නු කදා භවිස්‌සති|
    count |1109|
      block |කදා ඉණට්‌ටොව දලිද්‌දකො නිධිං ආරාධයිත්‌වා ධනිකෙහි පීළිතො|
      block |තුට්‌ඨො භවිස්‌සං අධිගම්‌ම සාසනං මහෙසිනො තං නු කදා භවිස්‌සති|
    count |1110|
      block |බහූනි වස්‌සානි තයාම්‌හි යාචිතො අගාරවාසෙන අලං නු තෙ ඉදං|
      block |තං දානි මං පබ්‌බජිතං සමානං කිංකාරණා චිත්‌ත තුවං න යුඤ්‌ජසි|
    count |1111|
      block |නනු අහං චිත්‌ත තයාම්‌හි යාචිතො ගිරිබ්‌බජෙ චිත්‍රඡදා විහඞ්‌ගමා|
      block |මහින්‌දඝොසත්‌ථනිතාභිගජ්‌ජිනො තෙ තං රමෙස්‌සන්‌ති වනම්‌හි ඣායිනං|
    count |1112|
      block |කුලම්‌හි මිත්‌තෙ ච පියෙ ච ඤාතකෙ ඛිඩ්‌ඩාරතිං කාමගුණඤ්‌ච ලොකෙ|
      block |සබ්‌බං පහාය ඉමමජ්‌ඣුපාගතො අථොපි ත්‌වං චිත්‌ත න මය්‌හ තුස්‌සසි|
    count |1113|
      block |මමෙව එතං න හි ත්‌වං පරෙසං සන්‌නාහකාලෙ පරිදෙවිතෙන කිං|
      block |සබ්‌බං ඉදං චලමිති පෙක්‌ඛමානො අභිනික්‌ඛමිං අමතපදං ජිගීසං|
    count |1114|
      block |සුයුත්‌තවාදී ද්‌විපදානමුත්‌තමො මහාභිසක්‌කො නරදම්‌මසාරථි|
      block |චිත්‌තං චලං මක්‌කටසන්‌නිභං ඉති අවීතරාගෙන සුදුන්‌නිවාරයං|
    count |1115|
      block |කාමා හි චිත්‍රා මධුරා මනොරමා අවිද්‌දසූ යත්‌ථ සිතා පුථුජ්‌ජනා|
      block |තෙ දුක්‌ඛමිච්‌ඡන්‌ති පුනබ්‌භවෙසිනො චිත්‌තෙන නීතා නිරයෙ නිරාකතා|
    count |1116|
      block |මයූරකොඤ්‌චාභිරුතම්‌හි කානනෙ දීපීහි බ්‍යග්‌ඝෙහි පුරක්‌ඛතො වසං|
      block |කායෙ අපෙක්‌ඛං ජහ මා විරාධය ඉතිස්‌සු මං චිත්‌ත පුරෙ නියුඤ්‌ජසි|
    count |1117|
      block |භාවෙහි ඣානානි ච ඉන්‌ද්‍රියානි ච බලානි බොජ්‌ඣඞ්‌ගසමාධිභාවනා|
      block |තිස්‌සො ච විජ්‌ජා ඵුස බුද්‌ධසාසනෙ ඉතිස්‌සු මං චිත්‌ත පුරෙ නියුඤ්‌ජසි|
    count |1118|
      block |භාවෙහි මග්‌ගං අමතස්‌ස පත්‌තියා නිය්‍යානිකං සබ්‌බදුඛක්‌ඛයොගධං|
      block |අට්‌ඨඞ්‌ගිකං සබ්‌බකිලෙසසොධනං ඉතිස්‌සු මං චිත්‌ත පුරෙ නියුඤ්‌ජසි|
    count |1119|
      block |දුක්‌ඛන්‌ති ඛන්‌ධෙ පටිපස්‌ස යොනිසො යතො ච දුක්‌ඛං සමුදෙති තං ජහ|
      block |ඉධෙව දුක්‌ඛස්‌ස කරොහි අන්‌තං ඉතිස්‌සු මං චිත්‌ත පුරෙ නියුඤ්‌ජසි|
    count |1120|
      block |අනිච්‌චං දුක්‌ඛන්‌ති විපස්‌ස යොනිසො සුඤ්‌ඤං අනත්‌තාති අඝං වධන්‌ති ච|
      block |මනොවිචාරෙ උපරුන්‌ධ චෙතසො ඉතිස්‌සු මං චිත්‌ත පුරෙ නියුඤ්‌ජසි|
    count |1121|
      block |මුණ්‌ඩො විරූපො අභිසාපමාගතො කපාලහත්‌ථොව කුලෙසු භික්‌ඛසු|
      block |යුඤ්‌ජස්‌සු සත්‌ථුවචනෙ මහෙසිනො ඉතිස්‌සු මං චිත්‌ත පුරෙ නියුඤ්‌ජසි|
    count |1122|
      block |සුසංවුතත්‌තො විසිඛන්‌තරෙ චරං කුලෙසු කාමෙසු අසඞ්‌ගමානසො|
      block |චන්‌දො යථා දොසිනපුණ්‌ණමාසියා ඉතිස්‌සු මං චිත්‌ත පුරෙ නියුඤ්‌ජසි|
    count |1123|
      block |ආරඤ්‌ඤිකො හොහි ච පිණ්‌ඩපාතිකො සොසානිකො හොහි ච පංසුකූලිකො|
      block |නෙසජ්‌ජිකො හොහි සදා ධුතෙ රතො ඉතිස්‌සු මං චිත්‌ත පුරෙ නියුඤ්‌ජසි|
    count |1124|
      block |රොපෙත්‌ව රුක්‌ඛානි යථා ඵලෙසී මූලෙ තරුං ඡෙත්‌තු තමෙව ඉච්‌ඡසි|
      block |තථූපමං චිත්‌තමිදං කරොසි යං මං අනිච්‌චම්‌හි චලෙ නියුඤ්‌ජසි|
    count |1125|
      block |අරූප දූරඞ්‌ගම එකචාරි න තෙ කරිස්‌සං වචනං ඉදානිහං|
      block |දුක්‌ඛා හි කාමා කටුකා මහබ්‌භයා නිබ්‌බානමෙවාභිමනො චරිස්‌සං|
    count |1126|
      block |නාහං අලක්‌ඛ්‍යා අහිරික්‌කතාය වා න චිත්‌තහෙතූ න ච දූරකන්‌තනා|
      block |ආජීවහෙතූ ච අහං න නික්‌ඛමිං කතො ච තෙ චිත්‌ත පටිස්‌සවො මයා|
    count |1127|
      block |අප්‌පිච්‌ඡතා සප්‌පුරිසෙහි වණ්‌ණිතා මක්‌ඛප්‌පහානං වූපසමො දුඛස්‌ස|
      block |ඉතිස්‌සු මං චිත්‌ත තදා නියුඤ්‌ජසි ඉදානි ත්‌වං ගච්‌ඡසි පුබ්‌බචිණ්‌ණං|
    count |1128|
      block |තණ්‌හා අවිජ්‌ජා ච පියාපියඤ්‌ච සුභානි රූපානි සුඛා ච වෙදනා|
      block |මනාපියා කාමගුණා ච වන්‌තා වන්‌තෙ අහං ආවමිතුං න උස්‌සහෙ|
    count |1129|
      block |සබ්‌බත්‌ථ තෙ චිත්‌ත වචො කතං මයා බහූසු ජාතීසු න මෙසි කොපිතො|
      block |අජ්‌ඣත්‌තසම්‌භවො කතඤ්‌ඤුතාය තෙ දුක්‌ඛෙ චිරං සංසරිතං තයා කතෙ|
    count |1130|
      block |ත්‌වඤ්‌ඤෙව නො චිත්‌ත කරොසි බ්‍රාහ්‌මණො ත්‌වං ඛත්‌තියො රාජදසී කරොසි|
      block |වෙස්‌සා ච සුද්‌දා ච භවාම එකදා දෙවත්‌තනං වාපි තවෙව වාහසා|
    count |1131|
      block |තවෙව හෙතූ අසුරා භවාමසෙ ත්‌වංමූලකං නෙරයිකා භවාමසෙ|
      block |අථො තිරච්‌ඡානගතාපි එකදා පෙතත්‌තනං වාපි තවෙව වාහසා|
    count |1132|
      block |නනු දුබ්‌භිස්‌සසි මං පුනප්‌පුනං මුහුං මුහුං චාරණිකංව දස්‌සයං|
      block |උම්‌මත්‌තකෙනෙව මයා පලොභසි කිඤ්‌චාපි තෙ චිත්‌ත විරාධිතං මයා|
    count |1133|
      block |ඉදං පුරෙ චිත්‌තමචාරි චාරිකං යෙනිච්‌ඡකං යත්‌ථකාමං යථාසුඛං|
      block |තදජ්‌ජහං නිග්‌ගහෙස්‌සාමි යොනිසො හත්‌ථිප්‌පභින්‌නං විය අඞ්‌කුසග්‌ගහො|
    count |1134|
      block |සත්‌ථා ච මෙ ලොකමිමං අධිට්‌ඨහි අනිච්‌චතො අද්‌ධුවතො අසාරතො|
      block |පක්‌ඛන්‌ද මං චිත්‌ත ජිනස්‌ස සාසනෙ තාරෙහි ඔඝා මහතා සුදුත්‌තරා|
    count |1135|
      block |න තෙ ඉදං චිත්‌ත යථා පුරාණකං නාහං අලං තුය්‌හ වසෙ නිවත්‌තිතුං|
      block |මහෙසිනො පබ්‌බජිතොම්‌හි සාසනෙ න මාදිසා හොන්‌ති විනාසධාරිනො|
    count |1136|
      block |නගා සමුද්‌දා සරිතා වසුන්‌ධරා දිසා චතස්‌සො විදිසා අධො දිවා|
      block |සබ්‌බෙ අනිච්‌චා තිභවා උපද්‌දුතා කුහිං ගතො චිත්‌ත සුඛං රමිස්‌සසි|
    count |1137|
      block |ධිතිප්‌පරං කිං මම චිත්‌ත කාහිසි න තෙ අලං චිත්‌ත වසානුවත්‌තකො|
      block |න ජාතු භස්‌තං උභතොමුඛං ඡුපෙ ධිරත්‌ථු පූරං නව සොතසන්‌දනිං|
    count |1138|
      block |වරාහඑණෙය්‍යවිගාළ්‌හසෙවිතෙ පබ්‌භාරකුට්‌ටෙ පකතෙව සුන්‌දරෙ|
      block |නවම්‌බුනා පාවුසසිත්‌ථකානනෙ තහිං ගුහාගෙහගතො රමිස්‌සසි|
    count |1139|
      block |සුනීලගීවා සුසිඛා සුපෙඛුනා සුචිත්‌තපත්‌තච්‌ඡදනා විහඞ්‌ගමා|
      block |සුමඤ්‌ජුඝොසත්‌ථනිතාභිගජ්‌ජිනො තෙ තං රමෙස්‌සන්‌ති වනම්‌හි ඣායිනං|
    count |1140|
      block |වුට්‌ඨම්‌හි දෙවෙ චතුරඞ්‌ගුලෙ තිණෙ සංපුප්‌ඵිතෙ මෙඝනිභම්‌හි කානනෙ|
      block |නගන්‌තරෙ විටපිසමො සයිස්‌සං තං මෙ මුදූ හෙහිති තූලසන්‌නිභං|
    count |1141|
      block |තථා තු කස්‌සාමි යථාපි ඉස්‌සරො යං ලබ්‌භති තෙනපි හොතු මෙ අලං|
      block |න තාහං කස්‌සාමි යථා අතන්‌දිතො බිළාරභස්‌තංව යථා සුමද්‌දිතං|
    count |1142|
      block |තථා තු කස්‌සාමි යථාපි ඉස්‌සරො යං ලබ්‌භති තෙනපි හොතු මෙ අලං|
      block |වීරියෙන තං මය්‌හ වසානයිස්‌සං ගජංව මත්‌තං කුසලඞ්‌කුසග්‌ගහො|
    count |1143|
      block |තයා සුදන්‌තෙන අවට්‌ඨිතෙන හි හයෙන යොග්‌ගාචරියොව උජ්‌ජුනා|
      block |පහොමි මග්‌ගං පටිපජ්‌ජිතුං සිවං චිත්‌තානුරක්‌ඛීහි සදා නිසෙවිතං|
    count |1144|
      block |ආරම්‌මණෙ තං බලසා නිබන්‌ධිසං නාගංව ථම්‌භම්‌හි දළ්‌හාය රජ්‌ජුයා|
      block |තං මෙ සුගුත්‌තං සතියා සුභාවිතං අනිස්‌සිතං සබ්‌බභවෙසු හෙහිසි|
    count |1145|
      block |පඤ්‌ඤාය ඡෙත්‌වා විපථානුසාරිනං යොගෙන නිග්‌ගය්‌හ පථෙ නිවෙසිය|
      block |දිස්‌වා සමුදයං විභවඤ්‌ච සම්‌භවං දායාදකො හෙහිසි අග්‌ගවාදිනො|
    count |1146|
      block |චතුබ්‌බිපල්‌ලාසවසං අධිට්‌ඨිතං ගාමණ්‌ඩලංව පරිනෙසි චිත්‌ත මං|
      block |නනු සංයොජනබන්‌ධනච්‌ඡිදං සංසෙවසෙ කාරුණිකං මහාමුනිං|
    count |1147|
      block |මිගො යථා සෙරි සුචිත්‌තකානනෙ රම්‌මං ගිරිං පාවුසඅබ්‌භමාලිනිං|
      block |අනාකුලෙ තත්‌ථ නගෙ රමිස්‌සං අසංසයං චිත්‌ත පරා භවිස්‌සසි|
    count |1148|
      block |යෙ තුය්‌හ ඡන්‌දෙන වසෙන වත්‌තිනො නරා ච නාරී ච අනුභොන්‌ති යං සුඛං|
      block |අවිද්‌දසූ මාරවසානුවත්‌තිනො භවාභිනන්‌දී තව චිත්‌ත සාවකාති|
      block |පඤ්‌ඤාසම්‌හි නිපාතම්‌හි එකො තාලපුටො සුචි|
      block |ගාථායො තත්‌ථ පඤ්‌ඤාස පුන පඤ්‌ච ච උත්‌තරීති|
    stand |… තාලපුටො ථෙරො…|
    stand |පඤ්‌ඤාසනිපාතො නිට්‌ඨිතො|
    block |තත්‍රුද්‌දානං|
