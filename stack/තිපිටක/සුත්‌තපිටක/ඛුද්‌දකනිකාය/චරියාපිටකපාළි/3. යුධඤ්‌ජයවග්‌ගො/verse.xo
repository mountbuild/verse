block |යුධඤ්‌ජයවග්‌ගො|
  block |යුධඤ්‌ජයචරියා|
    count |1|
      block |යදාහං අමිතයසො රාජපුත්‌තො යුධඤ්‌ජයො|
      block |උස්‌සාවබින්‌දුං සූරියාතපෙ පතිතං දිස්‌වාන සංවිජිං|
    count |2|
      block |තඤ්‌ඤෙවාධිපතිං කත්‌වා සංවෙගමනුබ්‍රූහයිං|
      block |මාතාපිතූ ච වන්‌දිත්‌වා පබ්‌බජ්‌ජමනුයාචහං|
    count |3|
      block |යාචන්‌ති මං පඤ්‌ජලිකා සනෙගමා සරට්‌ඨකා|
      block |අජ්‌ජෙව පුත්‌ත පටිපජ්‌ජ ඉද්‌ධං ඵීතං මහාමහිං|
    count |4|
      block |සරාජකෙ සහොරොධෙ සනෙගමෙ සරට්‌ඨකෙ|
      block |කරුණං පරිදෙවන්‌තෙ අනපෙක්‌ඛොව පරිච්‌චජිං|
    count |5|
      block |කෙවලං පථවිං රජ්‌ජං ඤාතිපරිජනං යසං|
      block |චජමානො න චින්‌තෙසිං බොධියායෙව කාරණා|
    count |6|
      block |මාතාපිතා න මෙ දෙස්‌සා නපි මෙ දෙස්‌සං මහායසං|
      block |සබ්‌බඤ්‌ඤුතං පියං මය්‌හං තස්‌මා රජ්‌ජං පරිච්‌චජින්‌ති|
    stand |යුධඤ්‌ජයචරියං පඨමං|
  block |සොමනස්‌සචරියා|
    count |7|
      block |පුනාපරං යදා හොමි ඉන්‌දපත්‌ථෙ පුරුත්‌තමෙ|
      block |කාමිතො දයිතො පුත්‌තො සොමනස්‌සොති විස්‌සුතො|
    count |8|
      block |සීලවා ගුණසම්‌පන්‌නො කල්‍යාණපටිභානවා|
      block |වුඩ්‌ඪාපචායී හිරීමා සඞ්‌ගහෙසු ච කොවිදො|
    count |9|
      block |තස්‌ස රඤ්‌ඤො පතිකරො අහොසි කුහකතාපසො|
      block |ආරාමං මාලාවච්‌ඡඤ්‌ච රොපයිත්‌වාන ජීවති|
    count |10|
      block |තමහං දිස්‌වාන කුහකං ථුසරාසිංව අතණ්‌ඩුලං|
      block |දුමංව අන්‌තො සුසිරං කදලිංව අසාරකං|
    count |11|
      block |නත්‌ථිමස්‌ස සතං ධම්‌මො සාමඤ්‌ඤාපගතො අයං|
      block |හිරීසුක්‌කධම්‌මජහිතො ජීවිතවුත්‌තිකාරණා|
    count |12|
      block |කුපිතො අහු පච්‌චන්‌තො අටවීහි පරන්‌තිහි|
      block |තං නිසෙධෙතුං ගච්‌ඡන්‌තො අනුසාසි පිතා මමං|
    count |13|
      block |මා පමජ්‌ජි තුවං තාත ජටිලං උග්‌ගතාපනං|
      block |යදිච්‌ඡකං පවත්‌තෙහි සබ්‌බකාමදදො හි සො|
    count |14|
      block |තමහං ගන්‌ත්‌වානුපට්‌ඨානං ඉදං වචනමබ්‍රවිං|
      block |කච්‌චි තෙ ගහපති කුසලං කිං වා තෙ ආහරීයතු|
    count |15|
      block |තෙන සො කුපිතො ආසි කුහකො මානනිස්‌සිතො|
      block |ඝාතාපෙමි තුවං අජ්‌ජ රට්‌ඨා පබ්‌බාජයාමි වා|
    count |16|
      block |නිසෙධයිත්‌වා පච්‌චන්‌තං රාජා කුහකමබ්‍රවි|
      block |කච්‌චි තෙ භන්‌තෙ ඛමනීයං සම්‌මානො තෙ පවත්‌තිතො|
    count |17|
      block |තස්‌ස ආචික්‌ඛතී පාපො කුමාරො යථා නාසියො|
      block |තස්‌ස තං වචනං සුත්‌වා ආණාපෙසි මහීපති|
    count |18|
      block |සීසං තත්‌ථෙව ඡින්‌දිත්‌වා කත්‌වාන චතුඛණ්‌ඩිකං|
      block |රථියා රථියං දස්‌සෙථ සා ගති ජටිලහීළිතා|
    count |19|
      block |තත්‌ථ කාරණිකා ගන්‌ත්‌වා චණ්‌ඩා ලුද්‌දා අකාරුණා|
      block |මාතුඅඞ්‌කෙ නිසින්‌නස්‌ස ආකඩ්‌ඪිත්‌වා නයන්‌ති මං|
    count |20|
      block |තෙසාහං එවමවචං බන්‌ධතං ගාළ්‌හබන්‌ධනං|
      block |රඤ්‌ඤො දස්‌සෙථ මං ඛිප්‌පං රාජකිරියානි අත්‌ථි මෙ|
    count |21|
      block |තෙ මං රඤ්‌ඤො දස්‌සයිංසු පාපස්‌ස පාපසෙවිනො|
      block |දිස්‌වාන තං සඤ්‌ඤාපෙසිං මමඤ්‌ච වසමානයිං|
    count |22|
      block |සො මං තත්‌ථ ඛමාපෙසි මහාරජ්‌ජමදාසි මෙ|
      block |සොහං තමං දාලයිත්‌වා පබ්‌බජිං අනගාරියං|
    count |23|
      block |න මෙ දෙස්‌සං මහාරජ්‌ජං කාමභොගො න දෙස්‌සියො|
      block |සබ්‌බඤ්‌ඤුතං පියං මය්‌හං තස්‌මා රජ්‌ජං පරිච්‌චජින්‌ති|
    stand |සොමනස්‌සචරියං දුතියං|
  block |අයොඝරචරියා|
    count |24|
      block |පුනාපරං යදා හොමි කාසිරාජස්‌ස අත්‍රජො|
      block |අයොඝරම්‌හි සංවඩ්‌ඪො නාමෙනාසි අයොඝරො|
    count |25|
      block |දුක්‌ඛෙන ජීවිතො ලද්‌ධො සංපීළෙ පතිපොසිතො|
      block |අජ්‌ජෙව පුත්‌ත පටිපජ්‌ජ කෙවලං වසුධං ඉමං|
    count |26|
      block |සරට්‌ඨකං සනිගමං සජනං වන්‌දිත්‌ව ඛත්‌තියං|
      block |අඤ්‌ජලිං පග්‌ගහෙත්‌වාන ඉදං වචනමබ්‍රවිං|
    count |27|
      block |යෙ කෙචි මහියා සත්‌තා හීනමුක්‌කට්‌ඨමජ්‌ඣිමා|
      block |නිරාරක්‌ඛා සකෙ ගෙහෙ වඩ්‌ඪන්‌ති සකඤාතිභි|
    count |28|
      block |ඉදං ලොකෙ උත්‌තරියං සංපීළෙ මම පොසනං|
      block |අයොඝරම්‌හි සංවඩ්‌ඪො අප්‌පභෙ චන්‌දසූරියෙ|
    count |29|
      block |පූතිකුණපසම්‌පුණ්‌ණා මුච්‌චිත්‌වා මාතු කුච්‌ඡිතො|
      block |තතො ඝොරතරෙ දුක්‌ඛෙ පුන පක්‌ඛිත්‌තයොඝරෙ|
    count |30|
      block |යදිහං තාදිසං පත්‌වා දුක්‌ඛං පරමදාරුණං|
      block |රජ්‌ජෙසු යදි රජ්‌ජාමි පාපානං උත්‌තමො සියං|
    count |31|
      block |උක්‌කණ්‌ඨිතොම්‌හි කායෙන රජ්‌ජෙනම්‌හි අනත්‌ථිකො|
      block |නිබ්‌බුතිං පරියෙසිස්‌සං යත්‌ථ මං මච්‌චු න මද්‌දියෙ|
    count |32|
      block |එවාහං චින්‌තයිත්‌වාන විරවන්‌තෙ මහාජනෙ|
      block |නාගොව බන්‌ධනං ඡෙත්‌වා පාවිසිං කානනං වනං|
    count |33|
      block |මාතාපිතා න මෙ දෙස්‌සා නපි මෙ දෙස්‌සං මහායසං|
      block |සබ්‌බඤ්‌ඤුතං පියං මය්‌හං තස්‌මා රජ්‌ජං පරිච්‌චජින්‌ති|
    stand |අයොඝරචරියං තතියං|
  block |භිසචරියා|
    count |34|
      block |පුනාපරං යදා හොමි කාසීනං පුරවරුත්‌තමෙ|
      block |භගිනී ච භාතරො සත්‌ත නිබ්‌බත්‌තා සොත්‌ථියෙ කුලෙ|
    count |35|
      block |එතෙසං පුබ්‌බජො ආසිං හිරීසුක්‌කමුපාගතො|
      block |භවං දිස්‌වාන භයතො නෙක්‌ඛම්‌මාභිරතො අහං|
    count |36|
      block |මාතාපිතූහි පහිතා සහායා එකමානසා|
      block |කාමෙහි මං නිමන්‌තෙන්‌ති කුලවංසං ධරෙහිති|
    count |37|
      block |යං තෙසං වචනං වුත්‌තං ගිහීධම්‌මෙ සුඛාවහං|
      block |තං මෙ අහොසි කඨිනං තත්‌ත ඵාලසමං විය|
    count |38|
      block |තෙ මං තදා උක්‌ඛිපන්‌තං පුච්‌ඡිංසු පත්‌ථිතං මම|
      block |කිං ත්‌වං පත්‌ථයසෙ සම්‌ම යදි කාමෙ න භුඤ්‌ජසි|
    count |39|
      block |තෙසාහං එවමවචං අත්‌ථකාමො හිතෙසිනං|
      block |නාහං පත්‌ථෙමි ගිහීභාවං නෙක්‌ඛම්‌මාභිරතො අහං|
    count |40|
      block |තෙ මය්‌හං වචනං සුත්‌වා පිතුමාතු ච සාවයුං|
      block |මාතාපිතා එවමාහු සබ්‌බෙව පබ්‌බජාම භො|
    count |41|
      block |උභො මාතාපිතා මය්‌හං භගිනී ච සත්‌ත භාතරො|
      block |අමිතධනං ඡඩ්‌ඩයිත්‌වා පාවිසිම්‌හා මහාවනන්‌ති|
    stand |භිසචරියං චතුත්‌ථං|
  block |සොණපණ්‌ඩිතචරියා|
    count |42|
      block |පුනාපරං යදා හොමි නගරෙ බ්‍රහ්‌මවඩ්‌ඪනෙ|
      block |තත්‌ථ කුලවරෙ සෙට්‌ඨෙ මහාසාලෙ අජායහං|
    count |43|
      block |තදාපි ලොකං දිස්‌වාන අන්‌ධීභූතං තමොත්‌ථටං|
      block |චිත්‌තං භවතො පතිකුටති තුත්‌තවෙගහතං විය|
    count |44|
      block |දිස්‌වාන විවිධං පාපං එවං චින්‌තෙසහං තදා|
      block |කදාහං ගෙහා නික්‌ඛම්‌ම පවිසිස්‌සාමි කානනං|
    count |45|
      block |තදාපි මං නිමන්‌තෙසුං කාමභොගෙහි ඤාතයො|
      block |තෙසම්‌පි ඡන්‌දමාචික්‌ඛිං මා නිමන්‌තෙථ තෙහි මං|
    count |46|
      block |යො මෙ කනිට්‌ඨකො භාතා නන්‌දො නාමාසි පණ්‌ඩිතො|
      block |සොපි මං අනුසික්‌ඛන්‌තො පබ්‌බජ්‌ජං සමරොචයි|
    count |47|
      block |අහං සොණො ච නන්‌දො ච උභො මාතාපිතා මම|
      block |තදාපි භොගෙ ඡඩ්‌ඩෙත්‌වා පාවිසිම්‌හා මහාවනන්‌ති|
    stand |සොණපණ්‌ඩිතචරියං පඤ්‌චමං|
  block |තෙමියචරියා|
    count |48|
      block |පුනාපරං යදා හොමි කාසිරාජස්‌ස අත්‍රජො|
      block |මූගපක්‌ඛොති නාමෙන තෙමියොති වදන්‌ති මං|
    count |49|
      block |සොළසිත්‌ථිසහස්‌සානං න විජ්‌ජති පුමො තදා|
      block |අහොරත්‌තානං අච්‌චයෙන නිබ්‌බත්‌තො අහමෙකකො|
    count |50|
      block |කිච්‌ඡා ලද්‌ධං පියං පුත්‌තං අභිජාතං ජුතින්‌ධරං|
      block |සෙතච්‌ඡත්‌තං ධාරයිත්‌වාන සයනෙ පොසෙති මං පිතා|
    count |51|
      block |නිද්‌දායමානො සයනවරෙ පබුජ්‌ඣිත්‌වානහං තදා|
      block |අද්‌දසං පණ්‌ඩරං ඡත්‌තං යෙනාහං නිරයං ගතො|
    count |52|
      block |සහ දිට්‌ඨස්‌ස මෙ ඡත්‌තං තාසො උප්‌පජ්‌ජි භෙරවො|
      block |විනිච්‌ඡයං සමාපන්‌නො කථාහං ඉමං මුඤ්‌චිස්‌සං|
    count |53|
      block |පුබ්‌බසාලොහිතා මය්‌හං දෙවතා අත්‌ථකාමිනී|
      block |සා මං දිස්‌වාන දුක්‌ඛිතං තීසු ඨානෙසු යොජයි|
    count |54|
      block |මා පණ්‌ඩිච්‌චයං විභාවය බාලමතො භව සබ්‌බපාණිනං|
      block |සබ්‌බො තං ජනො ඔචිනායතු එවං තව අත්‌ථො භවිස්‌සති|
    count |55|
      block |එවං වුත්‌තායහං තස්‌සා ඉදං වචනමබ්‍රවිං|
      block |කරොමි තෙ තං වචනං යං ත්‌වං භණසි දෙවතෙ|
      block |අත්‌ථකාමාසි මෙ අම්‌ම හිතකාමාසි දෙවතෙ|
    count |56|
      block |තස්‌සාහං වචනං සුත්‌වා සාගරෙව ථලං ලභිං|
      block |හට්‌ඨො සංවිග්‌ගමානසො තයො අඞ්‌ගෙ අධිට්‌ඨහිං|
    count |57|
      block |මූගො අහොසිං බධිරො පක්‌ඛො ගතිවිවජ්‌ජිතො|
      block |එතෙ අඞ්‌ගෙ අධිට්‌ඨාය වස්‌සානි සොළසං වසිං|
    count |58|
      block |තතො මෙ හත්‌ථපාදෙ ච ජිව්‌හං සොතඤ්‌ච මද්‌දිය|
      block |අනූනතං මෙ පස්‌සිත්‌වා කාළකණ්‌ණීති නින්‌දිසුං|
    count |59|
      block |තතො ජානපදා සබ්‌බෙ සෙනාපතිපුරොහිතා|
      block |සබ්‌බෙ එකමනා හුත්‌වා ඡඩ්‌ඩනං අනුමොදිසුං|
    count |60|
      block |සොහං තෙසං මතිං සුත්‌වා හට්‌ඨො සංවිග්‌ගමානසො|
      block |යස්‌සත්‌ථාය තපොචිණ්‌ණො සො මෙ අත්‌ථො සමිජ්‌ඣථ|
    count |61|
      block |න්‌හාපෙත්‌වා අනුලිම්‌පිත්‌වා වෙඨෙත්‌වා රාජවෙඨනං|
      block |ඡත්‌තෙන අභිසිඤ්‌චිත්‌වා කාරෙසුං පුරං පදක්‌ඛිණං|
    count |62|
      block |සත්‌තාහං ධාරයිත්‌වාන උග්‌ගතෙ රවිමණ්‌ඩලෙ|
      block |රථෙන මං නීහරිත්‌වා සාරථී වනමුපාගමි|
    count |63|
      block |එකොකාසෙ රථං කත්‌වා සජ්‌ජස්‌සං හත්‌ථමුච්‌චිතො|
      block |සාරථී ඛණතී කාසුං නිඛාතුං පථවියා මමං|
    count |64|
      block |අධිට්‌ඨිතමධිට්‌ඨානං තජ්‌ජෙන්‌තො විවිධකාරණා|
      block |න භින්‌දිං තමධිට්‌ඨානං බොධියායෙව කාරණා|
    count |65|
      block |මාතාපිතා න මෙ දෙස්‌සා අත්‌තා මෙ න ච දෙස්‌සියො|
      block |සබ්‌බඤ්‌ඤුතං පියං මය්‌හං තස්‌මා වතමධිට්‌ඨහිං|
    count |66|
      block |එතෙ අඞ්‌ගෙ අධිට්‌ඨාය වස්‌සානි සොළසං වසිං|
      block |අධිට්‌ඨානෙන මෙ සමො නත්‌ථි එසා මෙ අධිට්‌ඨානපාරමීති|
    stand |තෙමියචරියං ඡට්‌ඨං|
  block |කපිරාජචරියා|
    count |67|
      block |යදා අහං කපි ආසිං නදීකූලෙ දරීසයෙ|
      block |පීළිතො සුසුමාරෙන ගමනං න ලභාමහං|
    count |68|
      block |යම්‌හොකාසෙ අහං ඨත්‌වා ඔරා පාරං පතාමහං|
      block |තත්‌ථච්‌ඡි සත්‌තු වධකො කුම්‌භීලො ලුද්‌දදස්‌සනො|
    count |69|
      block |සො මං අසංසි එහීති අහංපෙමීති තං වතිං|
      block |තස්‌ස මත්‌ථකමක්‌කම්‌ම පරකූලෙ පතිට්‌ඨහිං|
    count |70|
      block |න තස්‌ස අලිකං භණිතං යථා වාචං අකාසහං|
      block |සච්‌චෙන මෙ සමො නත්‌ථි එසා මෙ සච්‌චපාරමීති|
    stand |කපිරාජචරියං සත්‌තමං|
  block |සච්‌චතාපසචරියා|
    count |71|
      block |පුනාපරං යදා හොමි තාපසො සච්‌චසව්‌හයො|
      block |සච්‌චෙන ලොකං පාලෙසිං සමග්‌ගං ජනමකාසහන්‌ති|
    stand |සච්‌චතාපසචරියං අට්‌ඨමං|
  block |වට්‌ටපොතකචරියා|
    count |72|
      block |පුනාපරං යදා හොමි මගධෙ වට්‌ටපොතකො|
      block |අජාතපක්‌ඛො තරුණො මංසපෙසි කුලාවකෙ|
    count |73|
      block |මුඛතුණ්‌ඩකෙනාහරිත්‌වා මාතා පොසයතී මමං|
      block |තස්‌සා ඵස්‌සෙන ජීවාමි නත්‌ථි මෙ කායිකං බලං|
    count |74|
      block |සංවච්‌ඡරෙ ගිම්‌හසමයෙ දවඩාහො පදිප්‌පති|
      block |උපගච්‌ඡති අම්‌හාකං පාවකො කණ්‌හවත්‌තනී|
    count |75|
      block |ධමධමා ඉතිඑවං සද්‌දායන්‌තො මහාසිඛී|
      block |අනුපුබ්‌බෙන ඣාපෙන්‌තො අග්‌ගි මමමුපාගමි|
    count |76|
      block |අග්‌ගිවෙගභයාතීතා තසිතා මාතාපිතා මම|
      block |කුලාවකෙ මං ඡඩ්‌ඩෙත්‌වා අත්‌තානං පරිමොචයුං|
    count |77|
      block |පාදෙ පක්‌ඛෙ පජහාමි නත්‌ථි මෙ කායිකං බලං|
      block |සොහං අගතිකො තත්‌ථ එවං චින්‌තෙසහං තදා|
    count |78|
      block |යෙසාහං උපධාවෙය්‍යං භීතො තසිතවෙධිතො|
      block |තෙ මං ඔහාය පක්‌කන්‌තා කථං මෙ අජ්‌ජ කාතවෙ|
    count |79|
      block |අත්‌ථි ලොකෙ සීලගුණො සච්‌චං සොචෙය්‍යනුද්‌දයා|
      block |තෙන සච්‌චෙන කාහාමි සච්‌චකිරියමුත්‌තමං|
    count |80|
      block |ආවෙජ්‌ජෙත්‌වා ධම්‌මබලං සරිත්‌වා පුබ්‌බකෙ ජිනෙ|
      block |සච්‌චබලමවස්‌සාය සච්‌චකිරියමකාසහං|
    count |81|
      block |සන්‌ති පක්‌ඛා අපතනා සන්‌ති පාදා අවඤ්‌චනා|
      block |මාතාපිතා ච නික්‌ඛන්‌තා ජාතවෙද පටික්‌කම|
    count |82|
      block |සහසච්‌චෙ කතෙ මය්‌හං මහාපජ්‌ජලිතො සිඛී|
      block |වජ්‌ජෙසි සොළසකරීසානි උදකං පත්‌වා යථා සිඛී|
      block |සච්‌චෙන මෙ සමො නත්‌ථි එසා මෙ සච්‌චපාරමීති|
    stand |වට්‌ටපොතකචරියං නවමං|
  block |මච්‌ඡරාජචරියා|
    count |83|
      block |පුනාපරං යදා හොමි මච්‌ඡරාජා මහාසරෙ|
      block |උණ්‌හෙ සූරියසන්‌තාපෙ සරෙ උදක ඛීයථ|
    count |84|
      block |තතො කාකා ච ගිජ්‌ඣා ච කඞ්‌කා කුලලසෙනකා|
      block |භක්‌ඛයන්‌ති දිවාරත්‌තිං මච්‌ඡෙ උපනිසීදිය|
    count |85|
      block |එවං චින්‌තෙසහං තත්‌ථ සහ ඤාතීහි පීළිතො|
      block |කෙන නු ඛො උපායෙන ඤාතී දුක්‌ඛා පමොචයෙ|
    count |86|
      block |විචින්‌තයිත්‌වා ධම්‌මත්‌ථං සච්‌චං අද්‌දස පස්‌සයං|
      block |සච්‌චෙ ඨත්‌වා පමොචෙසිං ඤාතීනං තං අතික්‌ඛයං|
    count |87|
      block |අනුස්‌සරිත්‌වා සතං ධම්‌මං පරමත්‌ථං විචින්‌තයං|
      block |අකාසි සච්‌චකිරියං යං ලොකෙ ධුවසස්‌සතං|
    count |88|
      block |යතො සරාමි අත්‌තානං යතො පත්‌තොස්‌මි විඤ්‌ඤුතං|
      block |නාභිජානාමි සඤ්‌චිච්‌ච එකපාණම්‌පි හිංසිතං|
    count |89|
      block |එතෙන සච්‌චවජ්‌ජෙන පජ්‌ජුන්‌නො අභිවස්‌සතු|
      block |අභිත්‌ථනය පජ්‌ජුන්‌න නිධිං කාකස්‌ස නාසය|
      block |කාකං සොකාය රන්‌ධෙහි මච්‌ඡෙ සොකා පමොචය|
    count |90|
      block |සහකතෙ සච්‌චවරෙ පජ්‌ජුන්‌නො අභිගජ්‌ජිය|
      block |ථලං නින්‌නඤ්‌ච පූරෙන්‌තො ඛණෙන අභිවස්‌සථ|
    count |91|
      block |එවරූපං සච්‌චවරං කත්‌වා වීරියමුත්‌තමං|
      block |වස්‌සාපෙසිං මහාමෙඝං සච්‌චතෙජබලස්‌සිතො|
      block |සච්‌චෙන මෙ සමො නත්‌ථි එසා මෙ සච්‌චපාරමීති|
    stand |මච්‌ඡරාජචරියං දසමං|
  block |කණ්‌හදීපායනචරියා|
    count |92|
      block |පුනාපරං යදා හොමි කණ්‌හදීපායනො ඉසි|
      block |පරොපඤ්‌ඤාසවස්‌සානි අනභිරතොචරිං අහං|
    count |93|
      block |න කොචි එතං ජානාති අනභිරතිමනං මම|
      block |අහඤ්‌හි කස්‌සචි නාචික්‌ඛිං අරති මෙ චරති මානසෙ|
    count |94|
      block |සබ්‍රහ්‌මචාරී මණ්‌ඩබ්‍යො සහායො මෙ මහාඉසි|
      block |පුබ්‌බකම්‌මසමායුත්‌තො සූලමාරොපනං ලභි|
    count |95|
      block |තමහං උපට්‌ඨහිත්‌වාන ආරොග්‍යමනුපාපයිං|
      block |ආපුච්‌ඡිත්‌වාන ආගඤ්‌ඡිං යං මය්‌හං සකමස්‌සමං|
    count |96|
      block |සහායො බ්‍රාහ්‌මණො මය්‌හං භරියං ආදාය පුත්‌තකං|
      block |තයො ජනා සමාගන්‌ත්‌වා ආගඤ්‌ඡුං පාහුනාගතං|
    count |97|
      block |සම්‌මොදමානො තෙහි සහ නිසින්‌නො සකමස්‌සමෙ|
      block |දාරකො වට්‌ටමනුක්‌ඛිපං ආසීවිසමකොපයි|
    count |98|
      block |තතො සො වට්‌ටගතං මග්‌ගං අන්‌වෙසන්‌තො කුමාරකො|
      block |ආසීවිසස්‌ස හත්‌ථෙන උත්‌තමඞ්‌ගං පරාමසි|
    count |99|
      block |තස්‌ස ආමසනෙ කුද්‌ධො සප්‌පො විසබලස්‌සිතො|
      block |කුපිතො පරමකොපෙන අඩංසි දාරකං ඛණෙ|
    count |100|
      block |සහදට්‌ඨො ආසීවිසෙන දාරකො පපති භූමියං|
      block |තෙනාහං දුක්‌ඛිතො ආසිං මම වාහසි තං දුක්‌ඛං|
    count |101|
      block |ත්‍යාහං අස්‌සාසයිත්‌වාන දුක්‌ඛිතෙ සොකසල්‌ලිතෙ|
      block |පඨමං අකාසිං කිරියං අග්‌ගං සච්‌චං වරුත්‌තමං|
    count |102|
      block |සත්‌තාහමෙවාහං පසන්‌නචිත්‌තො පුඤ්‌ඤත්‌ථිකො අචරිං බ්‍රහ්‌මචරියං|
      block |අථාපරං යං චරිතං මමෙදං වස්‌සානි පඤ්‌ඤාසසමාධිකානි|
    count |103|
      block |අකාමකො වාහි අහං චරාමි එතෙන සච්‌චෙන සුවත්‌ථි හොතු|
      block |හතං විසං ජීවතු යඤ්‌ඤදත්‌තො|
    count |104|
      block |සහ සච්‌චෙ කතෙ මය්‌හං විසවෙගෙන වෙධිතො|
      block |අබුජ්‌ඣිත්‌වාන වුට්‌ඨාසි අරොගො චාසි මාණවො|
      block |සච්‌චෙන මෙ සමො නත්‌ථි එසා මෙ සච්‌චපාරමීති|
    stand |කණ්‌හදීපායනචරියං එකාදසමං|
  block |සුතසොමචරියා|
    count |105|
      block |පුනාපරං යදා හොමි සුතසොමො මහීපති|
      block |ගහිතො පොරිසාදෙන බ්‍රාහ්‌මණෙ සඞ්‌ගරං සරිං|
    count |106|
      block |ඛත්‌තියානං එකසතං ආවුණිත්‌වා කරත්‌තලෙ|
      block |එතෙසං පමිලාපෙත්‌වා යඤ්‌ඤත්‌ථෙ උපනයී මමං|
    count |107|
      block |අපුච්‌ඡි මං පොරිසාදො කිං ත්‌වං ඉච්‌ඡසි නිස්‌සජං|
      block |යථාමති තෙ කාහාමි යදි මෙ ත්‌වං පුනෙහිසි|
    count |108|
      block |තස්‌ස පටිස්‌සුණිත්‌වාන පණ්‌හෙ ආගමනං මම|
      block |උපගන්‌ත්‌වා පුරං රම්‌මං රජ්‌ජං නිය්‍යාදයිං තදා|
    count |109|
      block |අනුස්‌සරිත්‌වා සතං ධම්‌මං පුබ්‌බකං ජිනසෙවිතං|
      block |බ්‍රාහ්‌මණස්‌ස ධනං දත්‌වා පොරිසාදං උපාගමිං|
    count |110|
      block |නත්‌ථි මෙ සංසයො තත්‌ථ ඝාතයිස්‌සති වා න වා|
      block |සච්‌චවාචානුරක්‌ඛන්‌තො ජීවිතං චජිතුමුපාගමිං|
      block |සච්‌චෙන මෙ සමො නත්‌ථි එසා මෙ සච්‌චපාරමීති|
    stand |සුතසොමචරියං ද්‌වාදසමං|
  block |සුවණ්‌ණසාමචරියා|
    count |111|
      block |සාමො යදා වනෙ ආසිං සක්‌කෙන අභිනිම්‌මිතො|
      block |පවනෙ සීහබ්‍යග්‌ඝෙ ච මෙත්‌තායමුපනාමයිං|
    count |112|
      block |සීහබ්‍යග්‌ඝෙහි දීපීහි අච්‌ඡෙහි මහිසෙහි ච|
      block |පසදමිගවරාහෙහි පරිවාරෙත්‌වා වනෙ වසිං|
    count |113|
      block |න මං කොචි උත්‌තසති නපි භායාමි කස්‌සචි|
      block |මෙත්‌තාබලෙනුපත්‌ථද්‌ධො රමාමි පවනෙ තදාති|
    stand |සුවණ්‌ණසාමචරියං තෙරසමං|
  block |එකරාජචරියා|
    count |114|
      block |පුනාපරං යදා හොමි එකරාජාති විස්‌සුතො|
      block |පරමං සීලං අධිට්‌ඨාය පසාසාමි මහාමහිං|
    count |115|
      block |දස කුසලකම්‌මපථෙ වත්‌තාමි අනවසෙසතො|
      block |චතූහි සඞ්‌ගහවත්‌ථූහි සඞ්‌ගණ්‌හාමි මහාජනං|
    count |116|
      block |එවං මෙ අප්‌පමත්‌තස්‌ස ඉධ ලොකෙ පරත්‌ථ ච|
      block |දබ්‌බසෙනො උපගන්‌ත්‌වා අච්‌ඡින්‌දන්‌තො පුරං මම|
    count |117|
      block |රාජූපජීවෙ නිගමෙ සබලට්‌ඨෙ සරට්‌ඨකෙ|
      block |සබ්‌බං හත්‌ථගතං කත්‌වා කාසුයා නිඛණී මමං|
    count |118|
      block |අමච්‌චමණ්‌ඩලං රජ්‌ජං ඵීතං අන්‌තෙපුරං මම|
      block |අච්‌ඡින්‌දිත්‌වාන ගහිතං පියං පුත්‌තංව පස්‌සහං|
      block |මෙත්‌තාය මෙ සමො නත්‌ථි එසා මෙ මෙත්‌තාපාරමීති|
    stand |එකරාජචරියං චුද්‌දසමං|
  block |මහාලොමහංසචරියා|
    count |119|
      block |සුසානෙ සෙය්‍යං කප්‌පෙමි ඡවට්‌ඨිකං උපනිධායහං|
      block |ගාමණ්‌ඩලා උපාගන්‌ත්‌වා රූපං දස්‌සෙන්‌තිනප්‌පකං|
    count |120|
      block |අපරෙ ගන්‌ධමාලඤ්‌ච භොජනං විවිධං බහුං|
      block |උපායනානූපනෙන්‌ති හට්‌ඨා සංවිග්‌ගමානසා|
    count |121|
      block |යෙ මෙ දුක්‌ඛං උපහරන්‌ති යෙ ච දෙන්‌ති සුඛං මම|
      block |සබ්‌බෙසං සමකො හොමි දයා කොපො න විජ්‌ජති|
    count |122|
      block |සුඛදුක්‌ඛෙ තුලාභූතො යසෙසු අයසෙසු ච|
      block |සබ්‌බත්‌ථ සමකො හොමි එසා මෙ උපෙක්‌ඛාපාරමීති|
      block |යුධඤ්‌ජයො සොමනස්‌සො අයොඝරභිසෙන ච|
      block |සොණනන්‌දො මූගපක්‌ඛො කපිරාජා සච්‌චසව්‌හයො|
      block |වට්‌ටකො මච්‌ඡරාජා ච කණ්‌හදීපායනො ඉසි|
      block |සුතසොමො පුන ආසිං සාමො ච එකරාජහු|
      block |උපෙක්‌ඛාපාරමී ආසි ඉති වුත්‌ථං මහෙසිනා|
      block |එවං බහුබ්‌බිධං දුක්‌ඛං සම්‌පත්‌තී ච බහුබ්‌බිධා|
      block |භවාභවෙ අනුභවිත්‌වා පත්‌තො සම්‌බොධිමුත්‌තමං|
      block |දත්‌වා දාතබ්‌බකං දානං සීලං පූරෙත්‌වා අසෙසතො|
      block |නෙක්‌ඛම්‌මෙ පාරමිං ගන්‌ත්‌වා පත්‌තො සම්‌බොධිමුත්‌තමං|
      block |පණ්‌ඩිතෙ පරිපුච්‌ඡිත්‌වා වීරියං කත්‌වාන මුත්‌තමං|
      block |ඛන්‌තියා පාරමිං ගන්‌ත්‌වා පත්‌තො සම්‌බොධිමුත්‌තමං|
      block |කත්‌වා දළ්‌හමධිට්‌ඨානං සච්‌චවාචානුරක්‌ඛිය|
      block |මෙත්‌තාය පාරමිං ගන්‌ත්‌වා පත්‌තො සම්‌බොධිමුත්‌තමං|
      block |ලාභාලාභෙ යසායසෙ සම්‌මානනාවමානනෙ|
      block |සබ්‌බත්‌ථ සමකො හුත්‌වා පත්‌තො සම්‌බොධිමුත්‌තමං|
      block |කොසජ්‌ජං භයතො දිස්‌වා වීරියාරම්‌භඤ්‌ච ඛෙමතො|
      block |ආරද්‌ධවීරියා හොථ එසා බුද්‌ධානුසාසනී|
      block |විවාදං භයතො දිස්‌වා අවිවාදඤ්‌ච ඛෙමතො|
      block |සමග්‌ගා සඛිලා හොථ එසා බුද්‌ධානුසාසනී|
      block |පමාදං භයතො දිස්‌වා අප්‌පමාදඤ්‌ච ඛෙමතො|
      block |භාවෙථට්‌ඨඞ්‌ගිකං මග්‌ගං එසා බුද්‌ධානුසාසනී|
    stand |මහාලොමහංසචරියං පන්‌නරසමං|
    stand |යුධඤ්‌ජයවග්‌ගො තතියො|
    block |තස්‌සුද්‌දානං|
    block |ඉත්‌ථං සුදං භගවා අත්‌තනො පුබ්‌බචරියං සම්‌භාවයමානො බුද්‌ධාපදානියං නාම ධම්‌මපරියායං අභාසිත්‌ථාති|
    stand |චරියාපිටකං නිට්‌ඨිතං|
