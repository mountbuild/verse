block |හත්‌ථිනාගවග්‌ගො|
  block |මාතුපොසකචරියා|
    count |1|
      block |යදා අහොසිං පවනෙ කුඤ්‌ජරො මාතුපොසකො|
      block |න තදා අත්‌ථි මහියා ගුණෙන මම සාදිසො|
    count |2|
      block |පවනෙ දිස්‌වා වනචරො රඤ්‌ඤො මං පටිවෙදයි|
      block |තවානුච්‌ඡවො මහාරාජ ගජො වසති කානනෙ|
    count |3|
      block |න තස්‌ස පරික්‌ඛායත්‌ථො නපි ආළකකාසුයා|
      block |සහ ගහිතෙ සොණ්‌ඩාය සයමෙව ඉධෙහිති|
    count |4|
      block |තස්‌ස තං වචනං සුත්‌වා රාජාපි තුට්‌ඨමානසො|
      block |පෙසෙසි හත්‌ථිදමකං ඡෙකාචරියං සුසික්‌ඛිතං|
    count |5|
      block |ගන්‌ත්‌වා සො හත්‌ථිදමකො අද්‌දස පදුමස්‌සරෙ|
      block |භිසමුළාලං උද්‌ධරන්‌තං යාපනත්‌ථාය මාතුයා|
    count |6|
      block |විඤ්‌ඤාය මෙ සීලගුණං ලක්‌ඛණං උපධාරයි|
      block |එහි පුත්‌තාති පත්‌වාන මම සොණ්‌ඩාය අග්‌ගහි|
    count |7|
      block |යං මෙ තදා පාකතිකං සරීරානුගතං බලං|
      block |අජ්‌ජ නාගසහස්‌සානං බලෙන සමසාදිසං|
    count |8|
      block |යදිහං තෙසං පකුප්‌පෙය්‍යං උපෙතානං ගහණාය මං|
      block |පටිබලො භවෙ තෙසං යාව රජ්‌ජම්‌පි මානුසං|
    count |9|
      block |අපි චාහං සීලරක්‌ඛාය සීලපාරමිපූරියා|
      block |න කරොමි චිත්‌තෙ අඤ්‌ඤථත්‌තං පක්‌ඛිපන්‌තං මමාළකෙ|
    count |10|
      block |යදි තෙ මං තත්‌ථ කොට්‌ටෙය්‍යුං ඵරසූහි තොමරෙහි ච|
      block |නෙව තෙසං පකුප්‌පෙය්‍යං සීලඛණ්‌ඩභයා මමාති|
    stand |මාතුපොසකචරියං පඨමං|
  block |භූරිදත්‌තචරියා|
    count |11|
      block |පුනාපරං යදා හොමි භූරිදත්‌තො මහිද්‌ධිකො|
      block |විරූපක්‌ඛෙන මහාරඤ්‌ඤා දෙවලොකමගඤ්‌ඡහං|
    count |12|
      block |තත්‌ථ පස්‌සිත්‌වාහං දෙවෙ එකන්‌තං සුඛසමප්‌පිතෙ|
      block |තං සග්‌ගගමනත්‌ථාය සීලබ්‌බතං සමාදියිං|
    count |13|
      block |සරීරකිච්‌චං කත්‌වාන භුත්‌වා යාපනමත්‌තකං|
      block |චතුරො අඞ්‌ගෙ අධිට්‌ඨාය සෙමි වම්‌මිකමුද්‌ධනි|
    count |14|
      block |ඡවියා චම්‌මෙන මංසෙන නහාරුඅට්‌ඨිකෙහි වා|
      block |යස්‌ස එතෙන කරණීයං දින්‌නංයෙව හරාතු සො|
    count |15|
      block |සංසිතො අකතඤ්‌ඤුනා ආලම්‌පායනො මමග්‌ගහි|
      block |පෙළාය පක්‌ඛිපිත්‌වාන කීළෙති මං තහිං තහිං|
    count |16|
      block |පෙළාය පක්‌ඛිපන්‌තෙපි සම්‌මද්‌දන්‌තෙපි පාණිනා|
      block |ආලම්‌පායනෙ න කුප්‌පාමි සීලඛණ්‌ඩභයා මම|
    count |17|
      block |සකජීවිතපරිච්‌චාගො තිණතො ලහුකො මම|
      block |සීලවීතික්‌කමො මය්‌හං පථවීඋප්‌පතනං විය|
    count |18|
      block |නිරන්‌තරං ජාතිසතං චජෙය්‍යං මම ජීවිතං|
      block |නෙව සීලං පභින්‌දෙය්‍යං චතුද්‌දීපාන හෙතුපි|
    count |19|
      block |අපි චාහං සීලරක්‌ඛාය සීලපාරමිපූරියා|
      block |න කරොමි චිත්‌තෙ අඤ්‌ඤථත්‌තං පක්‌ඛිපන්‌තම්‌පි පෙළකෙති|
    stand |භූරිදත්‌තචරියං දුතියං|
  block |චම්‌පෙය්‍යනාගචරියා|
    count |20|
      block |පුනාපරං යදා හොමි චම්‌පෙය්‍යකො මහිද්‌ධිකො|
      block |තදාපි ධම්‌මිකො ආසිං සීලබ්‌බතසමප්‌පිතො|
    count |21|
      block |තදාපි මං ධම්‌මචාරිං උපවුත්‌ථං උපොසථං|
      block |අහිතුණ්‌ඩිකො ගහෙත්‌වාන රාජද්‌වාරම්‌හි කීළති|
    count |22|
      block |යං යං සො වණ්‌ණං චින්‌තයි නීලංව පීතලොහිතං|
      block |තස්‌ස චිත්‌තානුවත්‌තන්‌තො හොමි චින්‌තිතසන්‌නිභො|
    count |23|
      block |ථලං කරෙය්‍යමුදකං උදකම්‌පි ථලං කරෙ|
      block |යදිහං තස්‌ස පකුප්‌පෙය්‍යං ඛණෙන ඡාරිකං කරෙ|
    count |24|
      block |යදි චිත්‌තවසී හෙස්‌සං පරිහායිස්‌සාමි සීලතො|
      block |සීලෙන පරිහීනස්‌ස උත්‌තමත්‌ථො න සිජ්‌ඣති|
    count |25|
      block |කාමං භිජ්‌ජතුයං කායො ඉධෙව විකිරීයතු|
      block |නෙව සීලං පභින්‌දෙය්‍යං විකිරන්‌තෙ භුසං වියාති|
    stand |චම්‌පෙය්‍යනාගචරියං තතියං|
  block |චූළබොධිචරියා|
    count |26|
      block |පුනාපරං යදා හොමි චූළබොධි සුසීලවා|
      block |භවං දිස්‌වාන භයතො නෙක්‌ඛම්‌මං අභිනික්‌ඛමිං|
    count |27|
      block |යා මෙ දුතියිකා ආසි බ්‍රාහ්‌මණී කනකසන්‌නිභා|
      block |සාපි වට්‌ටෙ අනපෙක්‌ඛා නෙක්‌ඛම්‌මං අභිනික්‌ඛමි|
    count |28|
      block |නිරාලයා ඡින්‌නබන්‌ධූ අනපෙක්‌ඛා කුලෙ ගණෙ|
      block |චරන්‌තා ගාමනිගමං බාරාණසිමුපාගමුං|
    count |29|
      block |තත්‌ථ වසාම නිපකා අසංසට්‌ඨා කුලෙ ගණෙ|
      block |නිරාකුලෙ අප්‌පසද්‌දෙ රාජුය්‍යානෙ වසාමුභො|
    count |30|
      block |උය්‍යානදස්‌සනං ගන්‌ත්‌වා රාජා අද්‌දස බ්‍රාහ්‌මණිං|
      block |උපගම්‌ම මමං පුච්‌ඡි තුය්‌හෙසා කා කස්‌ස භරියා|
    count |31|
      block |එවං වුත්‌තෙ අහං තස්‌ස ඉදං වචනමබ්‍රවිං|
      block |න මය්‌හං භරියා එසා සහධම්‌මා එකසාසනී|
    count |32|
      block |තිස්‌සා සාරත්‌තගධිතො ගාහාපෙත්‌වාන චෙටකෙ|
      block |නිප්‌පීළයන්‌තො බලසා අන්‌තෙපුරං පවෙසයි|
    count |33|
      block |ඔදපත්‌තකියා මය්‌හං සහජා එකසාසනී|
      block |ආකඩ්‌ඪිත්‌වා නයන්‌තියා කොපො මෙ උපපජ්‌ජථ|
    count |34|
      block |සහ කොපෙ සමුප්‌පන්‌නෙ සීලබ්‌බතමනුස්‌සරිං|
      block |තත්‌ථෙව කොපං නිග්‌ගණ්‌හිං නාදාසිං වඩ්‌ඪිතූපරි|
    count |35|
      block |යදි නං බ්‍රාහ්‌මණිං කොචි කොට්‌ටෙය්‍ය තිණ්‌හසත්‌තියා|
      block |නෙව සීලං පභින්‌දෙය්‍යං බොධියායෙව කාරණා|
    count |36|
      block |න මෙසා බ්‍රාහ්‌මණී දෙස්‌සා නපි මෙ බලං න විජ්‌ජති|
      block |සබ්‌බඤ්‌ඤුතං පියං මය්‌හං තස්‌මා සීලානුරක්‌ඛිසන්‌ති|
    stand |චූළබොධිචරියං චතුත්‌ථං|
  block |මහිංසරාජචරියා|
    count |37|
      block |පුනාපරං යදා හොමි මහිංසො පවනචාරකො|
      block |පවඩ්‌ඪකායො බලවා මහන්‌තො භීමදස්‌සනො|
    count |38|
      block |පබ්‌භාරෙ ගිරිදුග්‌ගෙ ච රුක්‌ඛමූලෙ දකාසයෙ|
      block |හොතෙත්‌ථ ඨානං මහිංසානං කොචි කොචි තහිං තහිං|
    count |39|
      block |විචරන්‌තො බ්‍රහාරඤ්‌ඤෙ ඨානං අද්‌දස භද්‌දකං|
      block |තං ඨානං උපගන්‌ත්‌වාන තිට්‌ඨාමි ච සයාමි ච|
    count |40|
      block |අථෙත්‌ථ කපිමාගන්‌ත්‌වා පාපො අනරියො ලහු|
      block |ඛන්‌ධෙ නලාටෙ භමුකෙ මුත්‌තෙති ඔහනෙතිතං|
    count |41|
      block |සකිම්‌පි දිවසං දුතියං තතියං චතුත්‌ථම්‌පි ච|
      block |දූසෙති මං සබ්‌බකාලං තෙන හොමි උපද්‌දුතො|
    count |42|
      block |මමං උපද්‌දුතං දිස්‌වා යක්‌ඛො මං ඉදමබ්‍රවි|
      block |නාසෙහෙතං ඡවං පාපං සිඞ්‌ගෙහි ච ඛුරෙහි ච|
    count |43|
      block |එවං වුත්‌තෙ තදා යක්‌ඛෙ අහං තං ඉදමබ්‍රවිං|
      block |කිං ත්‌වං මක්‌ඛෙසි කුණපෙන පාපෙන අනරියෙන මං|
    count |44|
      block |යදිහං තස්‌ස පකුප්‌පෙය්‍යං තතො හීනතරො භවෙ|
      block |සීලඤ්‌ච මෙ පභිජ්‌ජෙය්‍ය විඤ්‌ඤූ ච ගරහෙය්‍යු මං|
    count |45|
      block |හීළිතා ජීවිතා වාපි පරිසුද්‌ධෙන මතං වරං|
      block |ක්‍යාහං ජීවිතහෙතූපි කාහාමිං පරහෙඨනං|
    count |46|
      block |මමෙවායං මඤ්‌ඤමානො අඤ්‌ඤෙපෙවං කරිස්‌සති|
      block |තෙව තස්‌ස වධිස්‌සන්‌ති සා මෙ මුත්‌ති භවිස්‌සති|
    count |47|
      block |හීනමජ්‌ඣිමඋක්‌කට්‌ඨෙ සහන්‌තො අවමානිතං|
      block |එවං ලභති සප්‌පඤ්‌ඤො මනසා යථා පත්‌ථිතන්‌ති|
    stand |මහිංසරාජචරියං පඤ්‌චමං|
  block |රුරුරාජචරියා|
    count |48|
      block |පුනාපරං යදා හොමි සුතත්‌තකනකසන්‌නිභො|
      block |මිගරාජා රුරුනාම පරමසීලසමාහිතො|
    count |49|
      block |රම්‌මෙ පදෙසෙ රමණීයෙ විවිත්‌තෙ අමනුස්‌සකෙ|
      block |තත්‌ථ වාසං උපගඤ්‌ඡිං ගඞ්‌ගාකූලෙ මනොරමෙ|
    count |50|
      block |අථ උපරි ගඞ්‌ගාය ධනිකෙහි පරිපීළිතො|
      block |පුරිසො ගඞ්‌ගාය පපති ජීවාමි වා මරාමි වා|
    count |51|
      block |රත්‌තින්‌දිවං සො ගඞ්‌ගාය වුය්‌හමානො මහොදකෙ|
      block |රවන්‌තො කරුණං රවං මජ්‌ඣෙ ගඞ්‌ගාය ගච්‌ඡති|
    count |52|
      block |තස්‌සාහං සද්‌දං සුත්‌වාන කරුණං පරිදෙවතො|
      block |ගඞ්‌ගාය තීරෙ ඨත්‌වාන අපුච්‌ඡිං කොසි ත්‌වං නරො|
    count |53|
      block |සො මෙ පුට්‌ඨො ච බ්‍යාකාසි අත්‌තනො කරණං තදා|
      block |ධනිකෙහි භීතො තසිතො පක්‌ඛන්‌දොහං මහානදිං|
    count |54|
      block |තස්‌ස කත්‌වාන කාරුඤ්‌ඤං චජිත්‌වා මම ජීවිතං|
      block |පවිසිත්‌වා නීහරිං තස්‌ස අන්‌ධකාරම්‌හි රත්‌තියා|
    count |55|
      block |අස්‌සත්‌ථකාලමඤ්‌ඤාය තස්‌සාහං ඉදමබ්‍රවිං|
      block |එකං තං වරං යාචාමි මා මං කස්‌සචි පාවද|
    count |56|
      block |නගරං ගන්‌ත්‌වාන ආචික්‌ඛි පුච්‌ඡිතො ධනහෙතුකො|
      block |රාජානං සො ගහෙත්‌වාන උපගඤ්‌ඡි මමන්‌තිකං|
    count |57|
      block |යාවතා කරණං සබ්‌බං රඤ්‌ඤො ආරොචිතං මයා|
      block |රාජා සුත්‌වාන වචනං උසුං තස්‌ස පකප්‌පයි|
      block |ඉධෙව ඝාතයිස්‌සාමි මිත්‌තදුබ්‌භිං අනාරියං|
    count |58|
      block |තමහං අනුරක්‌ඛන්‌තො නිම්‌මිනිං මම අත්‌තනා|
      block |තිට්‌ඨතෙසො මහාරාජ කාමකාරො භවාමි තෙ|
    count |59|
      block |අනුරක්‌ඛිං මම සීලං නාරක්‌ඛිං මම ජීවිතං|
      block |සීලවා හි තදා ආසිං බොධියායෙව කාරණාති|
    stand |රුරුරාජචරියං ඡට්‌ඨං|
  block |මාතඞ්‌ගචරියා|
    count |60|
      block |පුනාපරං යදා හොමි ජටිලො උග්‌ගතාපනො|
      block |මාතඞ්‌ගො නාම නාමෙන සීලවා සුසමාහිතො|
    count |61|
      block |අහඤ්‌ච බ්‍රාහ්‌මණො එකො ගඞ්‌ගාකූලෙ වසාමුභො|
      block |අහං වසාමි උපරි හෙට්‌ඨා වසති බ්‍රාහ්‌මණො|
    count |62|
      block |විචරන්‌තො අනුකූලම්‌හි උද්‌ධං මෙ අස්‌සමද්‌දස|
      block |තත්‌ථ මං පරිභාසෙත්‌වා අභිසපි මුද්‌ධඵාලනං|
    count |63|
      block |යදිහං තස්‌ස පකුප්‌පෙය්‍යං යදි සීලං න ගොපයෙ|
      block |ඔලොකෙත්‌වානහං තස්‌ස කරෙය්‍යං ඡාරිකං විය|
    count |64|
      block |යං සො තදා මං අභිසපි කුපිතො දුට්‌ඨමානසො|
      block |තස්‌සෙව මත්‌ථකෙ නිපති යොගෙන තං පමොචයිං|
    count |65|
      block |අනුරක්‌ඛිං මම සීලං නාරක්‌ඛිං මම ජීවිතං|
      block |සීලවා හි තදා ආසිං බොධියායෙව කාරණාති|
    stand |මාතඞ්‌ගචරියං සත්‌තමං|
  block |ධම්‌මදෙවපුත්‌තචරියා|
    count |66|
      block |පුනාපරං යදා හොමි මහාපක්‌ඛො මහිද්‌ධිකො|
      block |ධම්‌මො නාම මහායක්‌ඛො සබ්‌බලොකානුකම්‌පකො|
    count |67|
      block |දසකුසලකම්‌මපථෙ සමාදපෙන්‌තො මහාජනං|
      block |චරාමි ගාමනිගමං සමිත්‌තො සපරිජ්‌ජනො|
    count |68|
      block |පාපො කදරියො යක්‌ඛො දීපෙන්‌තො දස පාපකෙ|
      block |සොපෙත්‌ථ මහියා චරති සමිත්‌තො සපරිජ්‌ජනො|
    count |69|
      block |ධම්‌මවාදී අධම්‌මො ච උභො පච්‌චනිකා මයං|
      block |ධුරෙ ධුරං ඝට්‌ටයන්‌තා සමිම්‌හා පටිපථෙ උභො|
    count |70|
      block |කලහො වත්‌තතී භෙස්‌මා කල්‍යාණපාපකස්‌ස ච|
      block |මග්‌ගා ඔක්‌කමනත්‌ථාය මහායුද්‌ධො උපට්‌ඨිතො|
    count |71|
      block |යදිහං තස්‌ස කුප්‌පෙය්‍යං යදි භින්‌දෙ තපොගුණං|
      block |සහපරිජනං තස්‌ස රජභූතං කරෙය්‍යහං|
    count |72|
      block |අපිචාහං සීලරක්‌ඛාය නිබ්‌බාපෙත්‌වාන මානසං|
      block |සහ ජනෙනොක්‌කමිත්‌වා පථං පාපස්‌ස දාසහං|
    count |73|
      block |සහ පථතො ඔක්‌කන්‌තෙ කත්‌වා චිත්‌තස්‌ස නිබ්‌බුතිං|
      block |විවරං අදාසි පථවී පාපයක්‌ඛස්‌ස තාවදෙති|
    stand |ධම්‌මදෙවපුත්‌තචරියං අට්‌ඨමං|
  block |අලීනසත්‌තුචරියා|
    count |74|
      block |පඤ්‌චාලරට්‌ඨෙ නගරවරෙ කපිලායං පුරුත්‌තමෙ|
      block |රාජා ජයද්‌දිසො නාම සීලගුණමුපාගතො|
    count |75|
      block |තස්‌ස රඤ්‌ඤො අහං පුත්‌තො සුතධම්‌මො සුසීලවා|
      block |අලීනසත්‌තො ගුණවා අනුරක්‌ඛපරිජනො සදා|
    count |76|
      block |පිතා මෙ මිගවං ගන්‌ත්‌වා පොරිසාදං උපාගමි|
      block |සො මෙ පිතුමග්‌ගහෙසි භක්‌ඛොසි මම මා චලි|
    count |77|
      block |තස්‌ස තං වචනං සුත්‌වා භීතො තසිතවෙධිතො|
      block |ඌරුක්‌ඛම්‌භො අහු තස්‌ස දිස්‌වාන පොරිසාදකං|
    count |78|
      block |මිගවං ගහෙත්‌වා මුඤ්‌චස්‌සු කත්‌වා ආගමනං පුන|
      block |බ්‍රාහ්‌මණස්‌ස ධනං දත්‌වා පිතා ආමන්‌තයී මමං|
    count |79|
      block |රජ්‌ජං පුත්‌ත පටිපජ්‌ජ මා පමජ්‌ජි පුරං ඉදං|
      block |කතං මෙ පොරිසාදෙන මම ආගමනං පුන|
    count |80|
      block |මාතාපිතූ ච වන්‌දිත්‌වා නිම්‌මිනිත්‌වාන අත්‌තනා|
      block |නික්‌ඛිපිත්‌වා ධනුං ඛග්‌ගං පොරිසාදං උපාගමිං|
    count |81|
      block |සසත්‌ථහත්‌ථූපගතං කදාචි සො තසිස්‌සති|
      block |තෙන භිජ්‌ජිස්‌සති සීලං පරිත්‌තාසං කතෙ මයි|
    count |82|
      block |සීලඛණ්‌ඩභයා මය්‌හං තස්‌ස දෙස්‌සං න බ්‍යාහරිං|
      block |මෙත්‌තචිත්‌තො හිතවාදී ඉදං වචනමබ්‍රවිං|
    count |83|
      block |උජ්‌ජාලෙහි මහාඅග්‌ගිං පපතිස්‌සාමි රුක්‌ඛතො|
      block |ත්‌වං පක්‌කකාලමඤ්‌ඤාය භක්‌ඛය මං පිතාමහ|
    count |84|
      block |ඉති සීලවතං හෙතු නාරක්‌ඛිං මම ජීවිතං|
      block |පබ්‌බාජෙසිං චහං තස්‌ස සදා පාණාතිපාතිකන්‌ති|
    stand |අලීනසත්‌තුචරියං නවමං|
  block |සඞ්‌ඛපාලචරියා|
    count |85|
      block |පුනාපරං යදා හොමි සඞ්‌ඛපාලො මහිද්‌ධිකො|
      block |දාඨාවුධො ඝොරවිසො ද්‌විජිව්‌හො උරගාධිභූ|
    count |86|
      block |චතුප්‌පථෙ මහාමග්‌ගෙ නානාජනසමාකුලෙ|
      block |චතුරො අඞ්‌ගෙ අධිට්‌ඨාය තත්‌ථ වාසමකප්‌පයිං|
    count |87|
      block |ඡවියා චම්‌මෙන මංසෙන නහාරුඅට්‌ඨිකෙහි වා|
      block |යස්‌ස එතෙන කරණීයං දින්‌නංයෙව හරාතු සො|
    count |88|
      block |අද්‌දසංසු භොජපුත්‌තා ඛරා ලුද්‌දා අකාරුණා|
      block |උපගඤ්‌ඡුං මමං තත්‌ථ දණ්‌ඩමුග්‌ගරපාණිනො|
    count |89|
      block |නාසාය විනිවිජ්‌ඣිත්‌වා නඞ්‌ගුට්‌ඨෙ පිට්‌ඨිකණ්‌ටකෙ|
      block |කාජෙ ආරොපයිත්‌වාන භොජපුත්‌තා හරිංසු මං|
    count |90|
      block |සසාගරන්‌තං පථවිං සකානනං සපබ්‌බතං|
      block |ඉච්‌ඡමානො චහං තත්‌ථ නාසාවාතෙන ඣාපයෙ|
    count |91|
      block |සූලෙහි විනිවිජ්‌ඣන්‌තෙ කොට්‌ටයන්‌තෙපි සත්‌තිභි|
      block |භොජපුත්‌තෙ න කුප්‌පාමි එසා මෙ සීලපාරමීති|
      block |හත්‌ථිනාගො භූරිදත්‌තො චම්‌පෙය්‍යො බොධි මහිංසො|
      block |රුරු මාතඞ්‌ගො ධම්‌මො ච අත්‍රජො ච ජයද්‌දිසො|
      block |එතෙ නව සීලබලා පරික්‌ඛාරා පදෙසිකා|
      block |ජීවිතං පරිරක්‌ඛිත්‌වා සීලානි අනුරක්‌ඛිසං|
      block |සඞ්‌ඛපාලස්‌ස මෙ සතො සබ්‌බකාලම්‌පි ජීවිතං|
      block |යස්‌ස කස්‌සචි නිය්‍යත්‌තං තස්‌මා සා සීලපාරමීති|
    stand |සඞ්‌ඛපාලචරියං දසමං|
    stand |හත්‌ථිනාගවග්‌ගො දුතියො|
    block |තස්‌සුද්‌දානං|
    stand |සීලපාරමිනිද්‌දෙසො නිට්‌ඨිතො|
