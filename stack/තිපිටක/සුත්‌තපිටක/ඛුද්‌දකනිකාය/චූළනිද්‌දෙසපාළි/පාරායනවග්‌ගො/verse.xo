block |පාරායනවග්‌ගො|
  stand |නමො තස්‌ස භගවතො අරහතො සම්‌මාසම්‌බුද්‌ධස්‌සඛුද්‌දකනිකායෙ|
  block |පාරායනවග්‌ගො|
  block |වත්‌ථුගාථා|
    count |1|
      block |කොසලානං පුරා රම්‌මා අගමා දක්‌ඛිණාපථං|
      block |ආකිඤ්‌චඤ්‌ඤං පත්‌ථයානො බ්‍රාහ්‌මණො මන්‌තපාරගූ|
    count |2|
      block |සො අස්‌සකස්‌ස විසයෙ මළකස්‌ස සමාසනෙ|
      block |වසි ගොධාවරීකූලෙ උඤ්‌ඡෙන ච ඵලෙන ච|
    count |3|
      block |තස්‌සෙව උපනිස්‌සාය ගාමො ච විපුලො අහු|
      block |තතො ජාතෙන ආයෙන මහායඤ්‌ඤමකප්‌පයි|
    count |4|
      block |මහායඤ්‌ඤං යජිත්‌වාන පුන පාවිසි අස්‌සමං|
      block |තස්‌මිං පටිපවිට්‌ඨම්‌හි අඤ්‌ඤො ආගඤ්‌ඡි බ්‍රාහ්‌මණො|
    count |5|
      block |උග්‌ඝට්‌ටපාදො තසිතො පඞ්‌කදන්‌තො රජස්‌සිරො|
      block |සො ච නං උපසඞ්‌කම්‌ම සතානි පඤ්‌ච යාචති|
    count |6|
      block |තමෙනං බාවරී දිස්‌වා ආසනෙන නිමන්‌තයි|
      block |සුඛඤ්‌ච කුසලං පුච්‌ඡි ඉදං වචනමබ්‍රවි|
    count |7|
      block |යං ඛො මම දෙය්‍යධම්‌මං සබ්‌බං විසජ්‌ජිතං මයා|
      block |අනුජානාහි මෙ බ්‍රහ්‌මෙ නත්‌ථි පඤ්‌චසතානි මෙ|
    count |8|
      block |සචෙ මෙ යාචමානස්‌ස භවං නානුපදස්‌සති|
      block |සත්‌තමෙ දිවසෙ තුය්‌හං මුද්‌ධා ඵලතු සත්‌තධා|
    count |9|
      block |අභිසඞ්‌ඛරිත්‌වා කුහකො භෙරවං සො අකිත්‌තයි|
      block |තස්‌ස තං වචනං සුත්‌වා බාවරී දුක්‌ඛිතො අහු|
    count |10|
      block |උස්‌සුස්‌සති අනාහාරො සොකසල්‌ලසමප්‌පිතො|
      block |අථොපි එවං චිත්‌තස්‌ස ඣානෙ න රමතී මනො|
    count |11|
      block |උත්‍රස්‌තං දුක්‌ඛිතං දිස්‌වා දෙවතා අත්‌ථකාමිනී|
      block |බාවරිං උපසඞ්‌කම්‌ම ඉදං වචනමබ්‍රවි|
    count |12|
      block |න සො මුද්‌ධං පජානාති කුහකො සො ධනත්‌ථිකො|
      block |මුද්‌ධනි මුද්‌ධපාතෙ වා ඤාණං තස්‌ස න විජ්‌ජති|
    count |13|
      block |භොතී චරහි ජානාති තං මෙ අක්‌ඛාහි පුච්‌ඡිතා|
      block |මුද්‌ධං මුද්‌ධාධිපාතඤ්‌ච තං සුණොම වචො තව|
    count |14|
      block |අහම්‌පෙතං න ජානාමි ඤාණං මෙත්‌ථ න විජ්‌ජති|
      block |මුද්‌ධනි මුද්‌ධාධිපාතෙ ච ජිනානඤ්‌හෙත්‌ථ දස්‌සනං|
    count |15|
      block |අථ කො චරහි ජානාති අස්‌මිං පථවිමණ්‌ඩලෙ|
      block |මුද්‌ධං මුද්‌ධාධිපාතඤ්‌ච තං මෙ අක්‌ඛාහි දෙවතෙ|
    count |16|
      block |පුරා කපිලවත්‌ථුම්‌හා නික්‌ඛන්‌තො ලොකනායකො|
      block |අපච්‌චො ඔක්‌කාකරාජස්‌ස සක්‍යපුත්‌තො පභඞ්‌කරො|
    count |17|
      block |සො හි බ්‍රාහ්‌මණ සම්‌බුද්‌ධො සබ්‌බධම්‌මාන පාරගූ|
      block |සබ්‌බාභිඤ්‌ඤාබලප්‌පත්‌තො සබ්‌බධම්‌මෙසු චක්‌ඛුමා|
      block |සබ්‌බකම්‌මක්‌ඛයං පත්‌තො විමුත්‌තො උපධික්‌ඛයෙ|
    count |18|
      block |බුද්‌ධො සො භගවා ලොකෙ ධම්‌මං දෙසෙති චක්‌ඛුමා|
      block |තං ත්‌වං ගන්‌ත්‌වාන පුච්‌ඡස්‌සු සො තෙ තං බ්‍යාකරිස්‌සති|
    count |19|
      block |සම්‌බුද්‌ධොති වචො සුත්‌වා උදග්‌ගො බාවරී අහු|
      block |සොකස්‌ස තනුකො ආසි පීතිඤ්‌ච විපුලං ලභි|
    count |20|
      block |සො බාවරී අත්‌තමනො උදග්‌ගො තං දෙවතං පුච්‌ඡති වෙදජාතො|
      block |කතමම්‌හි ගාමෙ නිගමම්‌හි වා පන කතමම්‌හි වා ජනපදෙ ලොකනාථො|
      block |යත්‌ථ ගන්‌ත්‌වාන පස්‌සෙමු සම්‌බුද්‌ධං ද්‌විපදුත්‌තමං|
    count |21|
      block |සාවත්‌ථියං කොසලමන්‌දිරෙ ජිනො පහූතපඤ්‌ඤො වරභූරිමෙධසො|
      block |සො සක්‍යපුත්‌තො විධුරො අනාසවො මුද්‌ධාධිපාතස්‌ස විදූ නරාසභො|
    count |22|
      block |තතො ආමන්‌තයී සිස්‌සෙ බ්‍රාහ්‌මණෙ මන්‌තපාරගූ|
      block |එථ මාණවා අක්‌ඛිස්‌සං සුණාථ වචනං මම|
    count |23|
      block |යස්‌සෙසො දුල්‌ලභො ලොකෙ පාතුභාවො අභිණ්‌හසො|
      block |ස්‌වාජ්‌ජ ලොකම්‌හි උප්‌පන්‌නො සම්‌බුද්‌ධො ඉති විස්‌සුතො|
      block |ඛිප්‌පං ගන්‌ත්‌වාන සාවත්‌ථිං පස්‌සව්‌හො ද්‌විපදුත්‌තමං|
    count |24|
      block |කථං චරහි ජානෙමු දිස්‌වා බුද්‌ධොති බ්‍රාහ්‌මණ|
      block |අජානතං නො පබ්‍රූහි යථා ජානෙමු තං මයං|
    count |25|
      block |ආගතානි හි මන්‌තෙසු මහාපුරිසලක්‌ඛණා|
      block |ද්‌වත්‌තිංසානි ච බ්‍යාක්‌ඛාතා සමත්‌තා අනුපුබ්‌බසො|
    count |26|
      block |යස්‌සෙතෙ හොන්‌ති ගත්‌තෙසු මහාපුරිසලක්‌ඛණා|
      block |ද්‌වෙයෙව තස්‌ස ගතියො තතියා හි න විජ්‌ජති|
    count |27|
      block |සචෙ අගාරං ආවසති විජෙය්‍ය පථවිං ඉමං|
      block |අදණ්‌ඩෙන අසත්‌ථෙන ධම්‌මෙන අනුසාසති|
    count |28|
      block |සචෙ ච සො පබ්‌බජති අගාරා අනගාරියං|
      block |විවට්‌ටච්‌ඡදො සම්‌බුද්‌ධො අරහා භවති අනුත්‌තරො|
    count |29|
      block |ජාතිං ගොත්‌තඤ්‌ච ලක්‌ඛණං මන්‌තෙ සිස්‌සෙ පුනාපරෙ|
      block |මුද්‌ධං මුද්‌ධාධිපාතඤ්‌ච මනසායෙව පුච්‌ඡථ|
    count |30|
      block |අනාවරණදස්‌සාවී යදි බුද්‌ධො භවිස්‌සති|
      block |මනසා පුච්‌ඡිතෙ පඤ්‌හෙ වාචාය විසජ්‌ජිස්‌සති|
    count |31|
      block |බාවරිස්‌ස වචො සුත්‌වා සිස්‌සා සොළස බ්‍රාහ්‌මණා|
      block |අජිතො තිස්‌සමෙත්‌තෙය්‍යො පුණ්‌ණකො අථ මෙත්‌තගූ|
    count |32|
      block |ධොතකො උපසීවො ච නන්‌දො ච අථ හෙමකො|
      block |තොදෙය්‍ය-කප්‌පා දුභයො ජතුකණ්‌ණී ච පණ්‌ඩිතො|
    count |33|
      block |භද්‍රාවුධො උදයො ච පොසාලො චාපි බ්‍රාහ්‌මණො|
      block |මොඝරාජා ච මෙධාවී පිඞ්‌ගියො ච මහාඉසි|
    count |34|
      block |පච්‌චෙකගණිනො සබ්‌බෙ සබ්‌බලොකස්‌ස විස්‌සුතා|
      block |ඣායී ඣානරතා ධීරා පුබ්‌බවාසනවාසිතා|
    count |35|
      block |බාවරිං අභිවාදෙත්‌වා කත්‌වා ච නං පදක්‌ඛිණං|
      block |ජටාජිනධරා සබ්‌බෙ පක්‌කාමුං උත්‌තරාමුඛා|
    count |36|
      block |මළකස්‌ස පතිට්‌ඨානං පුරමාහිස්‌සතිං තදා|
      block |උජ්‌ජෙනිඤ්‌චාපි ගොනද්‌ධං වෙදිසං වනසව්‌හයං|
    count |37|
      block |කොසම්‌බිඤ්‌චාපි සාකෙතං සාවත්‌ථිඤ්‌ච පුරුත්‌තමං|
      block |සෙතබ්‍යං කපිලවත්‌ථුං කුසිනාරඤ්‌ච මන්‌දිරං|
    count |38|
      block |පාවඤ්‌ච භොගනගරං වෙසාලිං මාගධං පුරං|
      block |පාසාණකං චෙතියඤ්‌ච රමණීයං මනොරමං|
    count |39|
      block |තසිතොවුදකං සීතං මහාලාභංව වාණිජො|
      block |ඡායං ඝම්‌මාභිතත්‌තොව තුරිතා පබ්‌බතමාරුහුං|
    count |40|
      block |භගවා තම්‌හි සමයෙ භික්‌ඛුසඞ්‌ඝපුරක්‌ඛතො|
      block |භික්‌ඛූනං ධම්‌මං දෙසෙති සීහොව නදතී වනෙ|
    count |41|
      block |අජිතො අද්‌දස බුද්‌ධං පීතරංසිංව භාණුමං|
      block |චන්‌දං යථා පන්‌නරසෙ පරිපූරං උපාගතං|
    count |42|
      block |අථස්‌ස ගත්‌තෙ දිස්‌වාන පරිපූරඤ්‌ච බ්‍යඤ්‌ජනං|
      block |එකමන්‌තං ඨිතො හට්‌ඨො මනොපඤ්‌හෙ අපුච්‌ඡථ|
    count |43|
      block |ආදිස්‌ස ජම්‌මනං බ්‍රූහි ගොත්‌තං බ්‍රූහි සලක්‌ඛණං|
      block |මන්‌තෙසු පාරමිං බ්‍රූහි කති වාචෙති බ්‍රාහ්‌මණො|
    count |44|
      block |වීසං වස්‌සසතං ආයු සො ච ගොත්‌තෙන බාවරී|
      block |තීණිස්‌ස ලක්‌ඛණා ගත්‌තෙ තිණ්‌ණං වෙදාන පාරගූ|
    count |45|
      block |ලක්‌ඛණෙ ඉතිහාසෙ ච සනිඝණ්‌ඩුසකෙටුභෙ|
      block |පඤ්‌චසතානි වාචෙති සධම්‌මෙ පාරමිං ගතො|
    count |46|
      block |ලක්‌ඛණානං පවිචයං බාවරිස්‌ස නරුත්‌තම|
      block |තණ්‌හච්‌ඡිද පකාසෙහි මා නො කඞ්‌ඛායිතං අහු|
    count |47|
      block |මුඛං ජිව්‌හාය ඡාදෙති උණ්‌ණස්‌ස භමුකන්‌තරෙ|
      block |කොසොහිතං වත්‌ථගුය්‌හං එවං ජානාහි මාණව|
    count |48|
      block |පුච්‌ඡඤ්‌හි කිඤ්‌චි අසුණන්‌තො සුත්‌වා පඤ්‌හෙ වියාකතෙ|
      block |විචින්‌තෙති ජනො සබ්‌බො වෙදජාතො කතඤ්‌ජලී|
    count |49|
      block |කො නු දෙවො වා බ්‍රහ්‌මා වා ඉන්‌දො වාපි සුජම්‌පති|
      block |මනසා පුච්‌ඡිතෙ පඤ්‌හෙ කමෙතං පටිභාසති|
    count |50|
      block |මුද්‌ධං මුද්‌ධාධිපාතඤ්‌ච බාවරී පරිපුච්‌ඡති|
      block |තං බ්‍යාකරොහි භගවා කඞ්‌ඛං විනය නො ඉසෙ|
    count |51|
      block |අවිජ්‌ජා මුද්‌ධාති ජානාහි විජ්‌ජා මුද්‌ධාධිපාතිනී|
      block |සද්‌ධාසතිසමාධීහි ඡන්‌දවීරියෙන සංයුතා|
    count |52|
      block |තතො වෙදෙන මහතා සන්‌ථම්‌භෙත්‌වාන මාණවො|
      block |එකංසං අජිනං කත්‌වා පාදෙසු සිරසා පති|
    count |53|
      block |බාවරී බ්‍රාහ්‌මණො භොතො සහ සිස්‌සෙහි මාරිස|
      block |උදග්‌ගචිත්‌තො සුමනො පාදෙ වන්‌දති චක්‌ඛුම|
    count |54|
      block |සුඛිතො බාවරී හොතු සහ සිස්‌සෙහි බ්‍රාහ්‌මණො|
      block |ත්‌වඤ්‌චාපි සුඛිතො හොහි චිරං ජීවාහි මාණව|
    count |55|
      block |බාවරිස්‌ස ච තුය්‌හං වා සබ්‌බෙසං සබ්‌බසංසයං|
      block |කතාවකාසා පුච්‌ඡව්‌හො යං කිඤ්‌චි මනසිච්‌ඡථ|
    count |56|
      block |සම්‌බුද්‌ධෙන කතොකාසො නිසීදිත්‌වාන පඤ්‌ජලී|
      block |අජිතො පඨමං පඤ්‌හං තත්‌ථ පුච්‌ඡි තථාගතං|
    stand |වත්‌ථුගාථා නිට්‌ඨිතා|
  block |අජිතමාණවපුච්‌ඡා|
    count |57|
      block |කෙනස්‌සු නිවුතො ලොකො ඉච්‌චායස්‌මා අජිතො|
      block |කෙනස්‌සු නප්‌පකාසති|
      block |කිස්‌සාභිලෙපනං බ්‍රූසි කිංසු තස්‌ස මහබ්‌භයං|
    count |58|
      block |අවිජ්‌ජාය නිවුතො ලොකො අජිතාති භගවා|
      block |වෙවිච්‌ඡා පමාදා නප්‌පකාසති|
      block |ජප්‌පාභිලෙපනං බ්‍රූමි දුක්‌ඛමස්‌ස මහබ්‌භයං|
    count |59|
      block |සවන්‌ති සබ්‌බධි සොතා ඉච්‌චායස්‌මා අජිතො|
      block |සොතානං කිං නිවාරණං|
      block |සොතානං සංවරං බ්‍රූහි කෙන සොතා පිධිය්‍යරෙ|
    count |60|
      block |යානි සොතානි ලොකස්‌මිං අජිතාති භගවා|
      block |සති තෙසං නිවාරණං|
      block |සොතානං සංවරං බ්‍රූමි පඤ්‌ඤායෙතෙ පිධිය්‍යරෙ|
    count |61|
      block |පඤ්‌ඤා චෙව සති චාපි ඉච්‌චායස්‌මා අජිතො|
      block |නාමරූපඤ්‌ච මාරිස|
      block |එතං මෙ පුට්‌ඨො පබ්‍රූහි කත්‌ථෙතං උපරුජ්‌ඣති|
    count |62|
      block |යමෙතං පඤ්‌හං අපුච්‌ඡි අජිත තං වදාමි තෙ|
      block |යත්‌ථ නාමඤ්‌ච රූපඤ්‌ච අසෙසං උපරුජ්‌ඣති|
      block |විඤ්‌ඤාණස්‌ස නිරොධෙන එත්‌ථෙතං උපරුජ්‌ඣති|
    count |63|
      block |යෙ ච සඞ්‌ඛාතධම්‌මාසෙ යෙ ච සෙඛා පුථූ ඉධ|
      block |තෙසං මෙ නිපකො ඉරියං පුට්‌ඨො පබ්‍රූහි මාරිස|
    count |64|
      block |කාමෙසු නාභිගිජ්‌ඣෙය්‍ය මනසානාවිලො සියා|
      block |කුසලො සබ්‌බධම්‌මානං සතො භික්‌ඛු පරිබ්‌බජෙති|
    stand |අජිතමාණවපුච්‌ඡා පඨමා|
  block |තිස්‌සමෙත්‌තෙය්‍යමාණවපුච්‌ඡා|
    count |65|
      block |කොධ සන්‌තුසිතො ලොකෙ ඉච්‌චායස්‌මා තිස්‌සමෙත්‌තෙය්‍යො|
      block |කස්‌ස නො සන්‌ති ඉඤ්‌ජිතා|
      block |කො උභන්‌තමභිඤ්‌ඤාය මජ්‌ඣෙ මන්‌තා න ලිප්‌පති|
      block |කං බ්‍රූසි මහාපුරිසොති කො ඉධ සිබ්‌බිනිමච්‌චගාති|
    count |66|
      block |කාමෙසු බ්‍රහ්‌මචරියවා මෙත්‌තෙය්‍යාති භගවා|
      block |වීතතණ්‌හො සදා සතො|
      block |සඞ්‌ඛාය නිබ්‌බුතො භික්‌ඛු තස්‌ස නො සන්‌ති ඉඤ්‌ජිතා|
    count |67|
      block |සො උභන්‌තමභිඤ්‌ඤාය මජ්‌ඣෙ මන්‌තා න ලිප්‌පති|
      block |තං බ්‍රූමි මහාපුරිසොති සො ඉධ සිබ්‌බිනිමච්‌චගාති|
    stand |තිස්‌සමෙත්‌තෙය්‍යමාණවපුච්‌ඡා දුතියා|
  block |පුණ්‌ණකමාණවපුච්‌ඡා|
    count |68|
      block |අනෙජං මූලදස්‌සාවිං ඉච්‌චායස්‌මා පුණ්‌ණකො|
      block |අත්‌ථි පඤ්‌හෙන ආගමං|
      block |කිං නිස්‌සිතා ඉසයො මනුජා ඛත්‌තියා බ්‍රාහ්‌මණා දෙවතානං|
      block |යඤ්‌ඤමකප්‌පයිංසු පුථූධ ලොකෙ පුච්‌ඡාමි තං භගවා බ්‍රූහි මෙතං|
    count |69|
      block |යෙ කෙචිමෙ ඉසයො මනුජා පුණ්‌ණකාති භගවා|
      block |ඛත්‌තියා බ්‍රාහ්‌මණා දෙවතානං|
      block |යඤ්‌ඤමකප්‌පයිංසු පුථූධ ලොකෙ ආසීසමානා පුණ්‌ණක ඉත්‌ථත්‌තං|
      block |ජරං සිතා යඤ්‌ඤමකප්‌පයිංසු|
    count |70|
      block |යෙ කෙචිමෙ ඉසයො මනුජා ඉච්‌චායස්‌මා පුණ්‌ණකො|
      block |ඛත්‌තියා බ්‍රාහ්‌මණා දෙවතානං|
      block |යඤ්‌ඤමකප්‌පයිංසු පුථූධ ලොකෙ කච්‌චිසු තෙ භගවා යඤ්‌ඤපථෙ අප්‌පමත්‌තා|
      block |අතාරුං ජාතිඤ්‌ච ජරඤ්‌ච මාරිස පුච්‌ඡාමි තං භගවා බ්‍රූහි මෙතං|
    count |71|
      block |ආසීසන්‌ති ථොමයන්‌ති අභිජප්‌පන්‌ති ජුහන්‌ති පුණ්‌ණකාති භගවා|
      block |කාමාභිජප්‌පන්‌ති පටිච්‌ච ලාභං තෙ යාජයොගා භවරාගරත්‌තා|
      block |නාතරිංසු ජාතිජරන්‌ති බ්‍රූමි|
    count |72|
      block |තෙ චෙ නාතරිංසු යාජයොගා ඉච්‌චායස්‌මා පුණ්‌ණකො|
      block |යඤ්‌ඤෙහි ජාතිඤ්‌ච ජරඤ්‌ච මාරිස|
      block |අථ කො චරහි දෙවමනුස්‌සලොකෙ අතාරි ජාතිඤ්‌ච ජරඤ්‌ච මාරිස|
      block |පුච්‌ඡාමි තං භගවා බ්‍රූහි මෙතං|
    count |73|
      block |සඞ්‌ඛාය ලොකස්‌මි පරොපරානි පුණ්‌ණකාති භගවා|
      block |යස්‌සිඤ්‌ජිතං නත්‌ථි කුහිඤ්‌චි ලොකෙ|
      block |සන්‌තො විධූමො අනීඝො නිරාසො අතාරි සො ජාතිජරන්‌ති බ්‍රූමීති|
    stand |පුණ්‌ණකමාණවපුච්‌ඡා තතියා|
  block |මෙත්‌තගූමාණවපුච්‌ඡා|
    count |74|
      block |පුච්‌ඡාමි තං භගවා බ්‍රූහි මෙතං ඉච්‌චායස්‌මා මෙත්‌තගූ|
      block |මඤ්‌ඤාමි තං වෙදගුං භාවිතත්‌තං|
      block |කුතො නු දුක්‌ඛා සමුදාගතා ඉමෙ යෙ කෙචි ලොකස්‌මිමනෙකරූපා|
    count |75|
      block |දුක්‌ඛස්‌ස වෙ මං පභවං අපුච්‌ඡසි මෙත්‌තගූති භගවා|
      block |තං තෙ පවක්‌ඛාමි යථා පජානං|
      block |උපධිනිදානා පභවන්‌ති දුක්‌ඛා යෙ කෙචි ලොකස්‌මිමනෙකරූපා|
    count |76|
      block |යො වෙ අවිද්‌වා උපධිං කරොති පුනප්‌පුනං දුක්‌ඛමුපෙති මන්‌දො|
      block |තස්‌මා පජානං උපධිං න කයිරා දුක්‌ඛස්‌ස ජාතිප්‌පභවානුපස්‌සී|
    count |77|
      block |යං තං අපුච්‌ඡිම්‌හ අකිත්‌තයී නො අඤ්‌ඤං තං පුච්‌ඡාම තදිඞ්‌ඝ බ්‍රූහි|
      block |කථං නු ධීරා විතරන්‌ති ඔඝං ජාතිං ජරං සොකපරිද්‌දවඤ්‌ච|
      block |තං මෙ මුනි සාධු වියාකරොහි තථා හි තෙ විදිතො එස ධම්‌මො|
    count |78|
      block |කිත්‌තයිස්‌සාමි තෙ ධම්‌මං මෙත්‌තගූති භගවා|
      block |දිට්‌ඨෙ ධම්‌මෙ අනීතිහං|
      block |යං විදිත්‌වා සතො චරං තරෙ ලොකෙ විසත්‌තිකං|
    count |79|
      block |තඤ්‌චාහං අභිනන්‌දාමි මහෙසි ධම්‌මමුත්‌තමං|
      block |යං විදිත්‌වා සතො චරං තරෙ ලොකෙ විසත්‌තිකං|
    count |80|
      block |යං කිඤ්‌චි සම්‌පජානාසි මෙත්‌තගූති භගවා|
      block |උද්‌ධං අධො තිරියඤ්‌චාපි මජ්‌ඣෙ|
      block |එතෙසු නන්‌දිඤ්‌ච නිවෙසනඤ්‌ච පනුජ්‌ජ විඤ්‌ඤාණං භවෙ න තිට්‌ඨෙ|
    count |81|
      block |එවංවිහාරී සතො අප්‌පමත්‌තො භික්‌ඛු චරං හිත්‌වා මමායිතානි|
      block |ජාතිං ජරං සොකපරිද්‌දවඤ්‌ච ඉධෙව විද්‌වා පජහෙය්‍ය දුක්‌ඛං|
    count |82|
      block |එතාභිනන්‌දාමි වචො මහෙසිනො සුකිත්‌තිතං ගොතමනූපධීකං|
      block |අද්‌ධා හි භගවා පහාසි දුක්‌ඛං තථා හි තෙ විදිතො එස ධම්‌මො|
    count |83|
      block |තෙ චාපි නූනප්‌පජහෙය්‍යු දුක්‌ඛං යෙ ත්‌වං මුනි අට්‌ඨිතං ඔවදෙය්‍ය|
      block |තං තං නමස්‌සාමි සමෙච්‌ච නාග අප්‌පෙව මං භගවා අට්‌ඨිතං ඔවදෙය්‍ය|
    count |84|
      block |යං බ්‍රාහ්‌මණං වෙදගුමාභිජඤ්‌ඤා අකිඤ්‌චනං කාමභවෙ අසත්‌තං|
      block |අද්‌ධා හි සො ඔඝමිමං අතාරි තිණ්‌ණො ච පාරං අඛිලො අකඞ්‌ඛො|
    count |85|
      block |විද්‌වා ච යො වෙදගූ නරො ඉධ භවාභවෙ සඞ්‌ගමිමං විසජ්‌ජ|
      block |සො වීතතණ්‌හො අනීඝො නිරාසො අතාරි සො ජාතිජරන්‌ති බ්‍රූමීති|
    stand |මෙත්‌තගූමාණවපුච්‌ඡා චතුත්‌ථී|
  block |ධොතකමාණවපුච්‌ඡා|
    count |86|
      block |පුච්‌ඡාමි තං භගවා බ්‍රූහි මෙතං ඉච්‌චායස්‌මා ධොතකො|
      block |වාචාභිකඞ්‌ඛාමි මහෙසි තුය්‌හං|
      block |තව සුත්‌වාන නිග්‌ඝොසං සික්‌ඛෙ නිබ්‌බානමත්‌තනො|
    count |87|
      block |තෙනහාතප්‌පං කරොහි ධොතකාති භගවා|
      block |ඉධෙව නිපකො සතො|
      block |ඉතො සුත්‌වාන නිග්‌ඝොසං සික්‌ඛෙ නිබ්‌බානමත්‌තනො|
    count |88|
      block |පස්‌සාමහං දෙවමනුස්‌සලොකෙ අකිඤ්‌චනං බ්‍රාහ්‌මණමිරියමානං|
      block |තං තං නමස්‌සාමි සමන්‌තචක්‌ඛු පමුඤ්‌ච මං සක්‌ක කථංකථාහි|
    count |89|
      block |නාහං සහිස්‌සාමි පමොචනාය කථංකථිං ධොතක කඤ්‌චි ලොකෙ|
      block |ධම්‌මඤ්‌ච සෙට්‌ඨං අභිජානමානො එවං තුවං ඔඝමිමං තරෙසි|
    count |90|
      block |අනුසාස බ්‍රහ්‌මෙ කරුණායමානො විවෙකධම්‌මං යමහං විජඤ්‌ඤං|
      block |යථාහං ආකාසොව අබ්‍යාපජ්‌ජමානො ඉධෙව සන්‌තො අසිතො චරෙය්‍යං|
    count |91|
      block |කිත්‌තයිස්‌සාමි තෙ සන්‌තිං ධොතකාති භගවා|
      block |දිට්‌ඨෙ ධම්‌මෙ අනීතිහං|
      block |යං විදිත්‌වා සතො චරං තරෙ ලොකෙ විසත්‌තිකං|
    count |92|
      block |තඤ්‌චාහං අභිනන්‌දාමි මහෙසි සන්‌තිමුත්‌තමං|
      block |යං විදිත්‌වා සතො චරං තරෙ ලොකෙ විසත්‌තිකං|
    count |93|
      block |යං කිඤ්‌චි සම්‌පජානාසි ධොතකාති භගවා|
      block |උද්‌ධං අධො තිරියඤ්‌චාපි මජ්‌ඣෙ|
      block |එතං විදිත්‌වා සඞ්‌ගොති ලොකෙ භවාභවාය මාකාසි තණ්‌හන්‌ති|
    stand |ධොතකමාණවපුච්‌ඡා පඤ්‌චමී|
  block |උපසීවමාණවපුච්‌ඡා|
    count |94|
      block |එකො අහං සක්‌ක මහන්‌තමොඝං ඉච්‌චායස්‌මා උපසීවො|
      block |අනිස්‌සිතො නො විසහාමි තාරිතුං|
      block |ආරම්‌මණං බ්‍රූහි සමන්‌තචක්‌ඛු යං නිස්‌සිතො ඔඝමිමං තරෙය්‍යං|
    count |95|
      block |ආකිඤ්‌චඤ්‌ඤං පෙක්‌ඛමානො සතිමා උපසීවාති භගවා|
      block |නත්‌ථීති නිස්‌සාය තරස්‌සු ඔඝං|
      block |කාමෙ පහාය විරතො කථාහි තණ්‌හක්‌ඛයං නත්‌තමහාභිපස්‌ස|
    count |96|
      block |සබ්‌බෙසු කාමෙසු යො වීතරාගො ඉච්‌චායස්‌මා උපසීවො|
      block |ආකිඤ්‌චඤ්‌ඤං නිස්‌සිතො හිත්‌වා මඤ්‌ඤං|
      block |සඤ්‌ඤාවිමොක්‌ඛෙ පරමෙ විමුත්‌තො තිට්‌ඨෙ නු සො තත්‌ථ අනානුයායී|
    count |97|
      block |සබ්‌බෙසු කාමෙසු යො වීතරාගො උපසීවාති භගවා|
      block |ආකිඤ්‌චඤ්‌ඤං නිස්‌සිතො හිත්‌වා මඤ්‌ඤං|
      block |සඤ්‌ඤාවිමොක්‌ඛෙ පරමෙ විමුත්‌තො තිට්‌ඨෙය්‍ය සො තත්‌ථ අනානුයායී|
    count |98|
      block |තිට්‌ඨෙ චෙ සො තත්‌ථ අනානුයායී පූගම්‌පි වස්‌සානං සමන්‌තචක්‌ඛු|
      block |තත්‌ථෙව සො සීතිසියා විමුත්‌තො චවෙථ විඤ්‌ඤාණං තථාවිධස්‌ස|
    count |99|
      block |අච්‌චි යථා වාතවෙගෙන ඛිත්‌තා උපසීවාති භගවා|
      block |අත්‌ථං පලෙති න උපෙති සඞ්‌ඛං|
      block |එවං මුනී නාමකායා විමුත්‌තො අත්‌ථං පලෙති න උපෙති සඞ්‌ඛං|
    count |100|
      block |අත්‌ථඞ්‌ගතො සො උද වා සො නත්‌ථි උදාහු වෙ සස්‌සතියා අරොගො|
      block |තං මෙ මුනී සාධු වියාකරොහි තථා හි තෙ විදිතො එස ධම්‌මො|
    count |101|
      block |අත්‌ථඞ්‌ගතස්‌ස න පමාණමත්‌ථි උපසීවාති භගවා|
      block |යෙන නං වජ්‌ජුං තං තස්‌ස නත්‌ථි|
      block |සබ්‌බෙසු ධම්‌මෙසු සමූහතෙසු සමූහතා වාදපථාපි සබ්‌බෙති|
    stand |උපසීවමාණවපුච්‌ඡා ඡට්‌ඨී|
  block |නන්‌දමාණවපුච්‌ඡා|
    count |102|
      block |සන්‌ති ලොකෙ මුනයො ඉච්‌චායස්‌මා නන්‌දො|
      block |ජනා වදන්‌ති තයිදං කථංසු|
      block |ඤාණූපපන්‌නං මුනි නො වදන්‌ති උදාහු වෙ ජීවිතෙනූපපන්‌නං|
    count |103|
      block |න දිට්‌ඨියා න සුතියා න ඤාණෙන මුනීධ නන්‌ද කුසලා වදන්‌ති|
      block |විසෙනිකත්‌වා අනීඝා නිරාසා චරන්‌ති යෙ තෙ මුනයොති බ්‍රූමි|
    count |104|
      block |යෙ කෙචිමෙ සමණබ්‍රාහ්‌මණාසෙ ඉච්‌චායස්‌මා නන්‌දො|
      block |දිට්‌ඨස්‌සුතෙනාපි වදන්‌ති සුද්‌ධිං|
      block |සීලබ්‌බතෙනාපි වදන්‌ති සුද්‌ධිං|
      block |අනෙකරූපෙන වදන්‌ති සුද්‌ධිං|
      block |කච්‌චිස්‌සු තෙ භගවා තත්‌ථ යතා චරන්‌තා|
      block |අතාරු ජාතිඤ්‌ච ජරඤ්‌ච මාරිස|
      block |පුච්‌ඡාමි තං භගවා බ්‍රූහි මෙතං|
    count |105|
      block |යෙ කෙචිමෙ සමණබ්‍රාහ්‌මණාසෙ නන්‌දාති භගවා|
      block |දිට්‌ඨස්‌සුතෙනාපි වදන්‌ති සුද්‌ධිං|
      block |සීලබ්‌බතෙනාපි වදන්‌ති සුද්‌ධිං අනෙකරූපෙන වදන්‌ති සුද්‌ධිං|
      block |කිඤ්‌චාපි තෙ තත්‌ථ යතා චරන්‌ති නාතරිංසු ජාතිජරන්‌ති බ්‍රූමි|
    count |106|
      block |යෙ කෙචිමෙ සමණබ්‍රාහ්‌මණාසෙ ඉච්‌චායස්‌මා නන්‌දො|
      block |දිට්‌ඨස්‌සුතෙනාපි වදන්‌ති සුද්‌ධිං|
      block |සීලබ්‌බතෙනාපි වදන්‌ති සුද්‌ධිං අනෙකරූපෙන වදන්‌ති සුද්‌ධිං|
      block |තෙ චෙ මුනි බ්‍රූසි අනොඝතිණ්‌ණෙ අථ කො චරහි දෙවමනුස්‌සලොකෙ|
      block |අතාරි ජාතිඤ්‌ච ජරඤ්‌ච මාරිස පුච්‌ඡාමි තං භගවා බ්‍රූහි මෙතං|
    count |107|
      block |නාහං සබ්‌බෙ සමණබ්‍රාහ්‌මණාසෙ නන්‌දාති භගවා|
      block |ජාතිජරාය නිවුතාති බ්‍රූමි|
      block |යෙ සීධ දිට්‌ඨං ව සුතං මුතං වා සීලබ්‌බතං වාපි පහාය සබ්‌බං|
      block |අනෙකරූපම්‌පි පහාය සබ්‌බං තණ්‌හං පරිඤ්‌ඤාය අනාසවාසෙ|
      block |තෙ වෙ නරා ඔඝතිණ්‌ණාති බ්‍රූමි|
    count |108|
      block |එතාභිනන්‌දාමි වචො මහෙසිනො සුකිත්‌තිතං ගොතමනූපධීකං|
      block |යෙ සීධ දිට්‌ඨං ව සුතං මුතං වා සීලබ්‌බතං වාපි පහාය සබ්‌බං|
      block |අනෙකරූපම්‌පි පහාය සබ්‌බං තණ්‌හං පරිඤ්‌ඤාය අනාසවාසෙ|
      block |අහම්‌පි තෙ ඔඝතිණ්‌ණාති බ්‍රූමීති|
    stand |නන්‌දමාණවපුච්‌ඡා සත්‌තමා|
  block |හෙමකමාණවපුච්‌ඡා|
    count |109|
      block |යෙ මෙ පුබ්‌බෙ වියාකංසු ඉච්‌චායස්‌මා හෙමකො|
      block |හුරං ගොතමසාසනා|
      block |ඉච්‌චාසි ඉති භවිස්‌සති සබ්‌බං තං ඉතිහීතිහං|
      block |සබ්‌බං තං තක්‌කවඩ්‌ඪනං නාහං තත්‌ථ අභිරමිං|
    count |110|
      block |ත්‌වඤ්‌ච මෙ ධම්‌මමක්‌ඛාහි තණ්‌හානිග්‌ඝාතනං මුනි|
      block |යං විදිත්‌වා සතො චරං තරෙ ලොකෙ විසත්‌තිකං|
    count |111|
      block |ඉධ දිට්‌ඨසුතමුතවිඤ්‌ඤාතෙසු පියරූපෙසු හෙමක|
      block |ඡන්‌දරාගවිනොදනං නිබ්‌බානපදමච්‌චුතං|
    count |112|
      block |එතදඤ්‌ඤාය යෙ සතා දිට්‌ඨධම්‌මාභිනිබ්‌බුතා|
      block |උපසන්‌තා ච තෙ සදා තිණ්‌ණා ලොකෙ විසත්‌තිකන්‌ති|
    stand |හෙමකමාණවපුච්‌ඡා අට්‌ඨමා|
  block |තොදෙය්‍යමාණවපුච්‌ඡා|
    count |113|
      block |යස්‌මිං කාමා න වසන්‌ති ඉච්‌චායස්‌මා තොදෙය්‍යො|
      block |තණ්‌හා යස්‌ස න විජ්‌ජති|
      block |කථංකථා ච යො තිණ්‌ණො විමොක්‌ඛො තස්‌ස කීදිසො|
    count |114|
      block |යස්‌මිං කාමා න වසන්‌ති තොදෙය්‍යාති භගවා|
      block |තණ්‌හා යස්‌ස න විජ්‌ජති|
      block |කථංකථා ච යො තිණ්‌ණො විමොක්‌ඛො තස්‌ස නාපරො|
    count |115|
      block |නිරාසසො සො උද ආසසානො පඤ්‌ඤාණවා සො උද පඤ්‌ඤකප්‌පී|
      block |මුනිං අහං සක්‌ක යථා විජඤ්‌ඤං තං මෙ වියාචික්‌ඛ සමන්‌තචක්‌ඛු|
    count |116|
      block |නිරාසසො සො න ච ආසසානො පඤ්‌ඤාණවා සො න ච පඤ්‌ඤකප්‌පී|
      block |එවම්‌පි තොදෙය්‍ය මුනිං විජාන අකිඤ්‌චනං කාමභවෙ අසත්‌තන්‌ති|
    stand |තොදෙය්‍යමාණවපුච්‌ඡා නවමා|
  block |කප්‌පමාණවපුච්‌ඡා|
    count |117|
      block |මජ්‌ඣෙ සරස්‌මිං තිට්‌ඨතං ඉච්‌චායස්‌මා කප්‌පො|
      block |ඔඝෙ ජාතෙ මහබ්‌භයෙ|
      block |ජරාමච්‌චුපරෙතානං දීපං පබ්‍රූහි මාරිස|
      block |ත්‌වඤ්‌ච මෙ දීපමක්‌ඛාහි යථායිදං නාපරං සියා|
    count |118|
      block |මජ්‌ඣෙ සරස්‌මිං තිට්‌ඨතං කප්‌පාති භගවා|
      block |ඔඝෙ ජාතෙ මහබ්‌භයෙ|
      block |ජරාමච්‌චුපරෙතානං දීපං පබ්‍රූමි කප්‌ප තෙ|
    count |119|
      block |අකිඤ්‌චනං අනාදානං එතං දීපං අනාපරං|
      block |නිබ්‌බානං ඉති නං බ්‍රූමි ජරාමච්‌චුපරික්‌ඛයං|
    count |120|
      block |එතදඤ්‌ඤාය යෙ සතා දිට්‌ඨධම්‌මාභිනිබ්‌බුතා|
      block |න තෙ මාරවසානුගා න තෙ මාරස්‌ස පට්‌ඨගූති|
    stand |කප්‌පමාණවපුච්‌ඡා දසමා|
  block |ජතුකණ්‌ණිමාණවපුච්‌ඡා|
    count |121|
      block |සුත්‌වානහං වීරමකාමකාමිං ඉච්‌චායස්‌මා ජතුකණ්‌ණි|
      block |ඔඝාතිගං පුට්‌ඨුමකාමමාගමං|
      block |සන්‌තිපදං බ්‍රූහි සහජනෙත්‌ත යථාතච්‌ඡං භගවා බ්‍රූහි මෙතං|
    count |122|
      block |භගවා හි කාමෙ අභිභුය්‍ය ඉරියති ආදිච්‌චොව පථවිං තෙජී තෙජසා|
      block |පරිත්‌තපඤ්‌ඤස්‌ස මෙ භූරිපඤ්‌ඤ ආචික්‌ඛ ධම්‌මං යමහං විජඤ්‌ඤං|
      block |ජාතිජරාය ඉධ විප්‌පහානං|
    count |123|
      block |කාමෙසු විනය ගෙධං ජතුකණ්‌ණීති භගවා|
      block |නෙක්‌ඛම්‌මං දට්‌ඨු ඛෙමතො|
      block |උග්‌ගහිතං නිරත්‌තං වා මා තෙ විජ්‌ජිත්‌ථ කිඤ්‌චනං|
    count |124|
      block |යං පුබ්‌බෙ තං විසොසෙහි පච්‌ඡා තෙ මාහු කිඤ්‌චනං|
      block |මජ්‌ඣෙ චෙ නො ගහෙස්‌සසි උපසන්‌තො චරිස්‌සසි|
    count |125|
      block |සබ්‌බසො නාමරූපස්‌මිං වීතගෙධස්‌ස බ්‍රාහ්‌මණ|
      block |ආසවාස්‌ස න විජ්‌ජන්‌ති යෙහි මච්‌චුවසං වජෙති|
    stand |ජතුකණ්‌ණිමාණවපුච්‌ඡා එකාදසමා|
  block |භද්‍රාවුධමාණවපුච්‌ඡා|
    count |126|
      block |ඔකඤ්‌ජහං තණ්‌හච්‌ඡිදං අනෙජං ඉච්‌චායස්‌මා භද්‍රාවුධො|
      block |නන්‌දිඤ්‌ජහං ඔඝතිණ්‌ණං විමුත්‌තං|
      block |කප්‌පඤ්‌ජහං අභියාචෙ සුමෙධං සුත්‌වාන නාගස්‌ස අපනමිස්‌සන්‌ති ඉතො|
    count |127|
      block |නානාජනා ජනපදෙහි සඞ්‌ගතා|
      block |තව වීර වාක්‍යං අභිකඞ්‌ඛමානා|
      block |තෙසං තුවං සාධු වියාකරොහි තථා හි තෙ විදිතො එස ධම්‌මො|
    count |128|
      block |ආදානතණ්‌හං විනයෙථ සබ්‌බං භද්‍රාවුධාති භගවා|
      block |උද්‌ධං අධො තිරියඤ්‌චාපි මජ්‌ඣෙ|
      block |යං යඤ්‌හි ලොකස්‌මිමුපාදියන්‌ති තෙනෙව මාරො අන්‌වෙති ජන්‌තුං|
    count |129|
      block |තස්‌මා පජානං න උපාදියෙථ භික්‌ඛු සතො කිඤ්‌චනං සබ්‌බලොකෙ|
      block |ආදානසත්‌තෙ ඉති පෙක්‌ඛමානො පජං ඉමං මච්‌චුධෙය්‍යෙ විසත්‌තන්‌ති|
    stand |භද්‍රාවුධමාණවපුච්‌ඡා ද්‌වාදසමා|
  block |උදයමාණවපුච්‌ඡා|
    count |130|
      block |ඣායිං විරජමාසීනං ඉච්‌චායස්‌මා උදයො|
      block |කතකිච්‌චං අනාසවං|
      block |පාරගුං සබ්‌බධම්‌මානං අත්‌ථි පඤ්‌හෙන ආගමං|
      block |අඤ්‌ඤාවිමොක්‌ඛං පබ්‍රූහි අවිජ්‌ජාය පභෙදනං|
    count |131|
      block |පහානං කාමච්‌ඡන්‌දානං උදයාති භගවා|
      block |දොමනස්‌සාන චූභයං|
      block |ථිනස්‌ස ච පනූදනං කුක්‌කුච්‌චානං නිවාරණං|
    count |132|
      block |උපෙක්‌ඛාසතිසංසුද්‌ධං ධම්‌මතක්‌කපුරෙජවං|
      block |අඤ්‌ඤාවිමොක්‌ඛං පබ්‍රූමි අවිජ්‌ජාය පභෙදනං|
    count |133|
      block |කිංසු සංයොජනො ලොකො කිංසු තස්‌ස විචාරණං|
      block |කිස්‌සස්‌ස විප්‌පහානෙන නිබ්‌බානං ඉති වුච්‌චති|
    count |134|
      block |නන්‌දිසංයොජනො ලොකො විතක්‌කස්‌ස විචාරණං|
      block |තණ්‌හාය විප්‌පහානෙන නිබ්‌බානං ඉති වුච්‌චති|
    count |135|
      block |කථං සතස්‌ස චරතො විඤ්‌ඤාණං උපරුජ්‌ඣති|
      block |භගවන්‌තං පුට්‌ඨුමාගම්‌ම තං සුණොම වචො තව|
    count |136|
      block |අජ්‌ඣත්‌තඤ්‌ච බහිද්‌ධා ච වෙදනං නාභිනන්‌දතො|
      block |එවං සතස්‌ස චරතො විඤ්‌ඤාණං උපරුජ්‌ඣතීති|
    stand |උදයමාණවපුච්‌ඡා තෙරසමා|
  block |පොසාලමාණවපුච්‌ඡා|
    count |137|
      block |යො අතීතං ආදිසති ඉච්‌චායස්‌මා පොසාලො|
      block |අනෙජො ඡින්‌නසංසයො|
      block |පාරගුං සබ්‌බධම්‌මානං අත්‌ථි පඤ්‌හෙන ආගමං|
    count |138|
      block |විභූතරූපසඤ්‌ඤිස්‌ස සබ්‌බකායප්‌පහායිනො|
      block |අජ්‌ඣත්‌තඤ්‌ච බහිද්‌ධා ච නත්‌ථි කිඤ්‌චීති පස්‌සතො|
      block |ඤාණං සක්‌කානුපුච්‌ඡාමි කථං නෙය්‍යො තථාවිධො|
    count |139|
      block |විඤ්‌ඤාණට්‌ඨිතියො සබ්‌බා පොසාලාති භගවා|
      block |අභිජානං තථාගතො|
      block |තිට්‌ඨන්‌තමෙනං ජානාති විමුත්‌තං තප්‌පරායණං|
    count |140|
      block |ආකිඤ්‌චඤ්‌ඤසම්‌භවං ඤත්‌වා නන්‌දී සංයොජනං ඉති|
      block |එවමෙතං අභිඤ්‌ඤාය තතො තත්‌ථ විපස්‌සති|
      block |එතං ඤාණං තථං තස්‌ස බ්‍රාහ්‌මණස්‌ස වුසීමතොති|
    stand |පොසාලමාණවපුච්‌ඡා චුද්‌දසමා|
  block |මොඝරාජමාණවපුච්‌ඡා|
    count |141|
      block |ද්‌වාහං සක්‌කං අපුච්‌ඡිස්‌සං ඉච්‌චායස්‌මා මොඝරාජා|
      block |න මෙ බ්‍යාකාසි චක්‌ඛුමා|
      block |යාවතතියඤ්‌ච දෙවීසි බ්‍යාකරොතීති මෙ සුතං|
    count |142|
      block |අයං ලොකො පරො ලොකො බ්‍රහ්‌මලොකො සදෙවකො|
      block |දිට්‌ඨිං තෙ නාභිජානාති ගොතමස්‌ස යසස්‌සිනො|
    count |143|
      block |එවං අභික්‌කන්‌තදස්‌සාවිං අත්‌ථි පඤ්‌හෙන ආගමං|
      block |කථං ලොකං අවෙක්‌ඛන්‌තං මච්‌චුරාජා න පස්‌සති|
    count |144|
      block |සුඤ්‌ඤතො ලොකං අවෙක්‌ඛස්‌සු මොඝරාජ සදා සතො|
      block |අත්‌තානුදිට්‌ඨිං ඌහච්‌ච එවං මච්‌චුතරො සියා|
      block |එවං ලොකං අවෙක්‌ඛන්‌තං මච්‌චුරාජා න පස්‌සතීති|
    stand |මොඝරාජමාණවපුච්‌ඡා පන්‌නරසමා|
  block |පිඞ්‌ගියමාණවපුච්‌ඡා|
    count |145|
      block |ජිණ්‌ණොහමස්‌මි අබලො වීතවණ්‌ණො ඉච්‌චායස්‌මා පිඞ්‌ගියො|
      block |නෙත්‌තා න සුද්‌ධා සවනං න ඵාසු|
      block |මාහං නස්‌සං මොමුහො අන්‌තරාව ආචික්‌ඛ ධම්‌මං යමහං විජඤ්‌ඤං|
      block |ජාතිජරාය ඉධ විප්‌පහානං|
    count |146|
      block |දිස්‌වාන රූපෙසු විහඤ්‌ඤමානෙ පිඞ්‌ගියාති භගවා|
      block |රුප්‌පන්‌ති රූපෙසු ජනා පමත්‌තා|
      block |තස්‌මා තුවං පිඞ්‌ගිය අප්‌පමත්‌තො ජහස්‌සු රූපං අපුනබ්‌භවාය|
    count |147|
      block |දිසා චතස්‌සො විදිසා චතස්‌සො උද්‌ධං අධො දස දිසා ඉමායො|
      block |න තුය්‌හං අදිට්‌ඨං අසුතං අමුතං අථො අවිඤ්‌ඤාතං කිඤ්‌චනමත්‌ථි ලොකෙ|
      block |ආචික්‌ඛ ධම්‌මං යමහං විජඤ්‌ඤං ජාතිජරාය ඉධ විප්‌පහානං|
    count |148|
      block |තණ්‌හාධිපන්‌නෙ මනුජෙ පෙක්‌ඛමානො පිඞ්‌ගියාති භගවා|
      block |සන්‌තාපජාතෙ ජරසා පරෙතෙ|
      block |තස්‌මා තුවං පිඞ්‌ගිය අප්‌පමත්‌තො ජහස්‌සු තණ්‌හං අපුනබ්‌භවායාති|
    stand |පිඞ්‌ගියමාණවපුච්‌ඡා සොළසමා|
  block |පාරායනත්‌ථුතිගාථා|
    block |ඉදමවොච භගවා මගධෙසු විහරන්‌තො පාසාණකෙ චෙතියෙ පරිචාරකසොළසානං බ්‍රාහ්‌මණානං අජ්‌ඣිට්‌ඨො පුට්‌ඨො පුට්‌ඨො පඤ්‌හං බ්‍යාකාසි එකමෙකස්‌ස චෙපි පඤ්‌හස්‌ස අත්‌ථමඤ්‌ඤාය ධම්‌මමඤ්‌ඤාය ධම්‌මානුධම්‌මං පටිපජ්‌ජෙය්‍ය ගච්‌ඡෙය්‍යෙව ජරාමරණස්‌ස පාරං පාරඞ්‌ගමනීයා ඉමෙ ධම්‌මාති තස්‌මා ඉමස්‌ස ධම්‌මපරියායස්‌ස පාරායනන්‌තෙව අධිවචනං|
    count |149|
      block |අජිතො තිස්‌සමෙත්‌තෙය්‍යො පුණ්‌ණකො අථ මෙත්‌තගූ|
      block |ධොතකො උපසීවො ච නන්‌දො ච අථ හෙමකො|
    count |150|
      block |තොදෙය්‍යකප්‌පා දුභයො ජතුකණ්‌ණී ච පණ්‌ඩිතො|
      block |භද්‍රාවුධො උදයො ච පොසාලො චාපි බ්‍රාහ්‌මණො|
      block |මොඝරාජා ච මෙධාවී පිඞ්‌ගියො ච මහාඉසි|
    count |151|
      block |එතෙ බුද්‌ධං උපාගච්‌ඡුං සම්‌පන්‌නචරණං ඉසිං|
      block |පුච්‌ඡන්‌තා නිපුණෙ පඤ්‌හෙ බුද්‌ධසෙට්‌ඨං උපාගමුං|
    count |152|
      block |තෙසං බුද්‌ධො පබ්‍යාකාසි පඤ්‌හෙ පුට්‌ඨො යථාතථං|
      block |පඤ්‌හානං වෙය්‍යාකරණෙන තොසෙසි බ්‍රාහ්‌මණෙ මුනි|
    count |153|
      block |තෙ තොසිතා චක්‌ඛුමතා බුද්‌ධෙනාදිච්‌චබන්‌ධුනා|
      block |බ්‍රහ්‌මචරියමචරිංසු වරපඤ්‌ඤස්‌ස සන්‌තිකෙ|
    count |154|
      block |එකමෙකස්‌ස පඤ්‌හස්‌ස යථා බුද්‌ධෙන දෙසිතං|
      block |තථා යො පටිපජ්‌ජෙය්‍ය ගච්‌ඡෙ පාරං අපාරතො|
    count |155|
      block |අපාරා පාරං ගච්‌ඡෙය්‍ය භාවෙන්‌තො මග්‌ගමුත්‌තමං|
      block |මග්‌ගො සො පාරං ගමනාය තස්‌මා පාරායනං ඉති|
  block |පාරායනානුගීතිගාථා|
    count |156|
      block |පාරායනමනුගායිස්‌සං ඉච්‌චායස්‌මා පිඞ්‌ගියො|
      block |යථාද්‌දක්‌ඛි තථාක්‌ඛාසි විමලො භූරිමෙධසො|
      block |නික්‌කාමො නිබ්‌බනො නාගො කිස්‌ස හෙතු මුසා භණෙ|
    count |157|
      block |පහීනමලමොහස්‌ස මානමක්‌ඛප්‌පහායිනො|
      block |හන්‌දාහං කිත්‌තයිස්‌සාමි ගිරං වණ්‌ණූපසඤ්‌හිතං|
    count |158|
      block |තමොනුදො බුද්‌ධො සමන්‌තචක්‌ඛු ලොකන්‌තගූ සබ්‌බභවාතිවත්‌තො|
      block |අනාසවො සබ්‌බදුක්‌ඛප්‌පහීනො සච්‌චව්‌හයො බ්‍රහ්‌මෙ උපාසිතො මෙ|
    count |159|
      block |දිජො යථා කුබ්‌බනකං පහාය බහුප්‌ඵලං කානනමාවසෙය්‍ය|
      block |එවම්‌පහං අප්‌පදස්‌සෙ පහාය මහොදධිං හංසොරිව අජ්‌ඣපත්‌තො|
    count |160|
      block |යෙමෙ පුබ්‌බෙ වියාකංසු හුරං ගොතමසාසනා|
      block |ඉච්‌චාසි ඉති භවිස්‌සති|
      block |සබ්‌බං තං ඉතිහීතිහං සබ්‌බං තං තක්‌කවඩ්‌ඪනං|
    count |161|
      block |එකො තමනුදාසිනො ජුතිමා සො පභඞ්‌කරො|
      block |ගොතමො භූරිපඤ්‌ඤාණො ගොතමො භූරිමෙධසො|
    count |162|
      block |යො මෙ ධම්‌මමදෙසෙසි සන්‌දිට්‌ඨිකමකාලිකං|
      block |තණ්‌හක්‌ඛයමනීතිකං යස්‌ස නත්‌ථි උපමා ක්‌වචි|
    count |163|
      block |කිං නු තම්‌හා විප්‌පවසසි මුහුත්‌තමපි පිඞ්‌ගිය|
      block |ගොතමා භූරිපඤ්‌ඤාණා ගොතමා භූරිමෙධසා|
    count |164|
      block |යො තෙ ධම්‌මමදෙසෙසි සන්‌දිට්‌ඨිකමකාලිකං|
      block |තණ්‌හක්‌ඛයමනීතිකං යස්‌ස නත්‌ථි උපමා ක්‌වචි|
    count |165|
      block |නාහං තම්‌හා විප්‌පවසාමි මුහුත්‌තමපි බ්‍රාහ්‌මණ|
      block |ගොතමා භූරිපඤ්‌ඤාණා ගොතමා භූරිමෙධසා|
    count |166|
      block |යො මෙ ධම්‌මමදෙසෙසි සන්‌දිට්‌ඨිකමකාලිකං|
      block |තණ්‌හක්‌ඛයමනීතිකං යස්‌ස නත්‌ථි උපමා ක්‌වචි|
    count |167|
      block |නමස්‌සමානො විවසෙමි රත්‌තිං තෙනෙව මඤ්‌ඤාමි අවිප්‌පවාසං|
    block |පස්‌සාමි නං මනසා චක්‌ඛුනාව රත්‌තින්‌දිවං බ්‍රාහ්‌මණ අප්‌පමත්‌තො|
    count |168|
      block |සද්‌ධා ච පීති ච මනො සති ච|
      block |නාපෙන්‌තිමෙ ගොතමසාසනම්‌හා|
      block |යං යං දිසං වජති භූරිපඤ්‌ඤො ස තෙන තෙනෙව නතොහමස්‌මි|
    count |169|
      block |ජිණ්‌ණස්‌ස මෙ දුබ්‌බලථාමකස්‌ස තෙනෙව කායො න පලෙති තත්‌ථ|
      block |සඞ්‌කප්‌පයන්‌තාය වජාමි නිච්‌චං මනො හි මෙ බ්‍රාහ්‌මණ තෙන යුත්‌තො|
    count |170|
      block |පඞ්‌කෙ සයානො පරිඵන්‌දමානො දීපා දීපං උපල්‌ලවිං|
      block |අථද්‌දසාසිං සම්‌බුද්‌ධං ඔඝතිණ්‌ණමනාසවං|
    count |171|
      block |යථා අහූ වක්‌කලි මුත්‌තසද්‌ධො භද්‍රාවුධො ආළවිගොතමො ච|
      block |එවමෙව ත්‌වම්‌පි පමුඤ්‌චස්‌සු සද්‌ධං ගමිස්‌සසි ත්‌වං පිඞ්‌ගිය මච්‌චුධෙය්‍යස්‌ස පාරං|
    count |172|
      block |එස භිය්‍යො පසීදාමි සුත්‌වාන මුනිනො වචො|
      block |විවට්‌ටච්‌ඡදො සම්‌බුද්‌ධො අඛිලො පටිභානවා|
    count |173|
      block |අධිදෙවෙ අභිඤ්‌ඤාය සබ්‌බං වෙදි පරොපරං|
      block |පඤ්‌හානන්‌තකරො සත්‌ථා කඞ්‌ඛීනං පටිජානතං|
    count |174|
      block |අසංහීරං අසංකුප්‌පං යස්‌ස නත්‌ථි උපමා ක්‌වචි|
      block |අද්‌ධා ගමිස්‌සාමි න මෙත්‌ථ කඞ්‌ඛා එවං මං ධාරෙහි අධිමුත්‌තචිත්‌තන්‌ති|
    stand |පාරායනානුගීතිගාථා නිට්‌ඨිතා|
