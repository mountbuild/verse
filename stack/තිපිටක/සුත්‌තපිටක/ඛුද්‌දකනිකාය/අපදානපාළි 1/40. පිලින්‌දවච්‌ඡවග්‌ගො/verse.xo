block |පිලින්‌දවච්‌ඡවග්‌ගො|
  block |පිලින්‌දවච්‌ඡත්‌ථෙරඅපදානං|
    count |1|
      block |නගරෙ හංසවතියා ආසිං දොවාරිකො අහං|
      block |අක්‌ඛොභං අමිතං භොගං ඝරෙ සන්‌නිචිතං මම|
    count |2|
      block |රහොගතො නිසීදිත්‌වා පහංසිත්‌වාන මානසං|
      block |නිසජ්‌ජ පාසාදවරෙ එවං චින්‌තෙසහං තදා|
    stand |චින්‌තනාකාරො|
    count |3|
      block |බහූ මෙධිගතා භොගා ඵීතං අන්‌තෙපුරං මම|
      block |රාජාපි සන්‌නිමන්‌තෙසි ආනන්‌දො පථවිස්‌සරො|
    count |4|
      block |අයඤ්‌ච බුද්‌ධො උප්‌පන්‌නො අධිච්‌චුප්‌පත්‌තිකො මුනි|
      block |සංවිජ්‌ජන්‌ති ච මෙ භොගා දානං දස්‌සාමි සත්‌ථුනො|
    count |5|
      block |පදුමෙන රාජපුත්‌තෙන දින්‌නං දානවරං ජිනෙ|
      block |හත්‌ථිනාගෙ ච පල්‌ලඞ්‌කෙ අපස්‌සෙනඤ්‌චනප්‌පකං|
    count |6|
      block |අහම්‌පි දානං දස්‌සාමි සඞ්‌ඝෙ ගණවරුත්‌තමෙ|
      block |අදින්‌නපුබ්‌බමඤ්‌ඤෙසං භවිස්‌සං ආදිකම්‌මිකො|
    count |7|
      block |චින්‌තෙත්‌වාහං බහුවිධං යාගෙ යස්‌ස සුඛංඵලං|
      block |පරික්‌ඛාරදානමද්‌දක්‌ඛිං මම සඞ්‌කප්‌පපූරණං|
    count |8|
      block |පරික්‌ඛාරානි දස්‌සාමි සඞ්‌ඝෙ ගණවරුත්‌තමෙ|
      block |අදින්‌නපුබ්‌බමඤ්‌ඤෙසං භවිස්‌සං ආදිකම්‌මිකො|
    stand |දානවත්‌ථුසම්‌පාදනං|
    count |9|
      block |නළකාරෙ උපාගම්‌ම ඡත්‌තං කාරෙසි තාවදෙ|
      block |ඡත්‌තසතසහස්‌සානි එකතො සන්‌නිපාතයිං|
    count |10|
      block |දුස්‌සසතසහස්‌සානි එකතො සන්‌නිපාතයිං|
      block |පත්‌තසතසහස්‌සානි එකතො සන්‌නිපාතයිං|
    count |11|
      block |වාසියො සත්‌ථකෙ චාපි සූචියො නඛඡෙදනෙ|
      block |හෙට්‌ඨාඡත්‌තෙ ඨපාපෙසිං කාරෙත්‌වා තදනුච්‌ඡවෙ|
    count |12|
      block |විධූපනෙ තාලවණ්‌ටෙ මොරහත්‌ථෙ ච චාමරෙ|
      block |පරිස්‌සාවනෙ තෙලධාරෙ කාරයිං තදනුච්‌ඡවෙ|
    count |13|
      block |සූචිඝරෙ අංසබද්‌ධෙ අථොපි කායබන්‌ධනෙ|
      block |ආධාරකෙ ච සුකතෙ කාරයිං තදනුච්‌ඡවෙ|
    count |14|
      block |පරිභොගභාජනෙ ච අථොපි ලොහථාලකෙ|
      block |භෙසජ්‌ජෙ පූරයිත්‌වාන හෙට්‌ඨාඡත්‌තෙ ඨපෙසහං|
    count |15|
      block |වචං උසීරං ලට්‌ඨිමධුං පිප්‌ඵලී මරිචානි ච|
      block |හරීතකිං සිඞ්‌ගීවෙරං සබ්‌බං පූරෙසි භාජනෙ|
    count |16|
      block |උපාහනා පාදුකායො අථො උදකපුඤ්‌ඡනෙ|
      block |කත්‌තරදණ්‌ඩෙ සුකතෙ කාරයිං තදනුච්‌ඡවෙ|
    count |17|
      block |ඔසධඤ්‌ජනනාළී ච සලාකා ධම්‌මකුත්‌තරා|
      block |කුඤ්‌චිකා පඤ්‌චවණ්‌ණෙහි සිබ්‌බිතෙ කුඤ්‌චිකාඝරෙ|
    count |18|
      block |ආයොගෙ ධූමනෙත්‌තෙ ච අථොපි දීපධාරකෙ|
      block |තුම්‌බකෙ ච කරණ්‌ඩෙ ච කාරයිං තදනුච්‌ඡවෙ|
    count |19|
      block |සණ්‌ඩාසෙ පිප්‌ඵලෙ චෙව අථොපි මලහාරකෙ|
      block |භෙසජ්‌ජථවිකෙ චෙව කාරයිං තදනුච්‌ඡවෙ|
    count |20|
      block |ආසන්‌දියො පීඨකෙ ච පල්‌ලඞ්‌කෙ චතුරොමයෙ|
      block |තදනුච්‌ඡවෙ කාරයිත්‌වා හෙට්‌ඨාඡත්‌තෙ ඨපෙසහං|
    count |21|
      block |උණ්‌ණාභිසී තූලභිසී අථොපි පීඨිකාභිසී|
      block |බිම්‌බොහනෙ ච සුකතෙ කාරයිං තදනුච්‌ඡවෙ|
    count |22|
      block |කුරුවින්‌දෙ මධුසිත්‌ථෙ තෙලං හත්‌ථප්‌පතාපකං|
      block |සිපාටිඵලකෙ සුචී මඤ්‌චං අත්‌ථරණෙන ච|
    count |23|
      block |සෙනාසනෙ පාදපුඤ්‌ඡෙ සයනාසනදණ්‌ඩකෙ|
      block |දන්‌තපොණෙ ච ආටලී සීසාලෙපනගන්‌ධකෙ|
    count |24|
      block |අරණී ඵලපීඨෙ ච පත්‌තපිධානථාලකෙ|
      block |උදකස්‌ස කටච්‌ඡූ ච චුණ්‌ණකං රජනම්‌බණං|
    count |25|
      block |සම්‌මජ්‌ජනං උදපත්‌තං තථා වස්‌සිකසාටිකං|
      block |නිසීදනං කණ්‌ඩුච්‌ඡාදි අථ අන්‌තරවාසකං|
    count |26|
      block |උත්‌තරාසඞ්‌ගසඞ්‌ඝාටී නත්‌ථුකං මුඛසොධනං|
      block |බිළඞ්‌ගලොණං පහූතඤ්‌ච මධුඤ්‌ච දධිපානකං|
    count |27|
      block |ධූපං සිත්‌ථං පිලොතිඤ්‌ච මුඛපුඤ්‌ඡනසුත්‌තකං|
      block |දාතබ්‌බං නාම යං අත්‌ථි යඤ්‌ච කප්‌පති සත්‌ථුනො|
    count |28|
      block |සබ්‌බමෙතං සමානෙත්‌වා ආනන්‌දං උපසඞ්‌කමිං|
      block |උපසඞ්‌කම්‌ම රාජානං ජනෙතාරං මහෙසිනො|
      block |සිරසා අභිවාදෙත්‌වා ඉදං වචනමබ්‍රවිං|
    stand |දානොකාසයාචනා|
    count |29|
      block |එකතො ජාතසංවද්‌ධා උභින්‌නං එකතො මනං|
      block |සාධාරණා සුඛදුක්‌ඛෙ උභො ච අනුවත්‌තකා|
    count |30|
      block |අත්‌ථි චෙතසිකං දුක්‌ඛං තවාධෙය්‍යං අරින්‌දම|
      block |යදි සක්‌කොසි තං දුක්‌ඛං විනොදෙය්‍යාසි ඛත්‌තිය|
    count |31|
      block |තව දුක්‌ඛං මම දුක්‌ඛං උභින්‌නං එකතො මනො|
      block |නිට්‌ඨිතන්‌ති විජානාහි මමාධෙය්‍යං සචෙ තුවං|
    count |32|
      block |ජානාහි ඛො මහාරාජ දුක්‌ඛං මෙ දුබ්‌බිනොදයං|
      block |පහු සමානො ගජ්‌ජසු එකං තෙ දුච්‌චජං වරං|
    count |33|
      block |යාවතා විජිතෙ අත්‌ථි යාවතා මම ජීවිතං|
      block |එතෙහි යදි තෙ අත්‌ථො දස්‌සාමි අවිකම්‌පිතො|
    count |34|
      block |ගජ්‌ජිතං ඛො තයා දෙව මිච්‌ඡා තං බහු ගජ්‌ජිතං|
      block |ජානිස්‌සාමි තුවං අජ්‌ජ සබ්‌බධම්‌මෙ පතිට්‌ඨිතං|
    count |35|
      block |අතිබාළ්‌හං නිපීළෙසි දදමානස්‌ස මෙ සතො|
      block |කිං තෙ මෙ පීළිතෙනත්‌ථො පත්‌ථිතං තෙ කථෙහි මෙ|
    count |36|
      block |ඉච්‌ඡාමහං මහාරාජ බුද්‌ධසෙට්‌ඨං අනුත්‌තරං|
      block |භොජයිස්‌සාමි සම්‌බුද්‌ධං වජ්‌ජං මෙ මාහු ජීවිතං|
    count |37|
      block |අඤ්‌ඤං තෙහං වරං දම්‌මි මා යාචිත්‌ථො තථාගතං|
      block |අදෙය්‍යො කස්‌සචි බුද්‌ධො මණි ජොතිරසො යථා|
    count |38|
      block |නනු තෙ ගජ්‌ජිතං දෙව යාව ජීවිතමත්‌තනො|
      block |ජීවිතං දදමානෙන යුත්‌තං දාතුං තථාගතං|
    count |39|
      block |ඨපනීයො මහාවීරො අදෙය්‍යො කස්‌සචි ජිනො|
      block |න මෙ පටිස්‌සුතො බුද්‌ධො වරස්‌සු අමිතං ධනං|
    count |40|
      block |විනිච්‌ඡයං පාපුණාම පුච්‌ඡිස්‌සාම විනිච්‌ඡයෙ|
      block |යථාසණ්‌ඨං කථෙස්‌සන්‌ති පටිපුච්‌ඡාම තං තථා|
    count |41|
      block |රඤ්‌ඤො හත්‌ථෙ ගහෙත්‌වාන අගමාසිං විනිච්‌ඡයං|
      block |පුරතො අක්‌ඛදස්‌සානං ඉදං වචනමබ්‍රවිං|
    count |42|
      block |සුණන්‌තු මෙ අක්‌ඛදස්‌සා රාජා වරමදාසි මෙ|
      block |න කිඤ්‌චි ඨපයිත්‌වාන ජීවිතම්‌පි පවාරයි|
    count |43|
      block |තස්‌ස මෙ වරදින්‌නස්‌ස බුද්‌ධසෙට්‌ඨං වරිං අහං|
      block |සුදින්‌නො හොති මෙ බුද්‌ධො ඡින්‌දථ සංසයං මම|
    count |44|
      block |සොස්‌සාම තව වචනං භූමිපාලස්‌ස රාජිනො|
      block |උභින්‌නං වචනං සුත්‌වා ඡින්‌දිස්‌සාමෙත්‌ථ සංසයං|
    count |45|
      block |සබ්‌බං දෙව තයා දින්‌නං ඉමස්‌ස සබ්‌බගාහිකං|
      block |න කිඤ්‌චි ඨපයිත්‌වාන ජීවිතම්‌පි පවාරයි|
    count |46|
      block |කිච්‌ඡප්‌පත්‌තොව හුත්‌වාන යාචී වරමනුත්‌තරං|
      block |ඉමං සුදුක්‌ඛිතං ඤත්‌වා අදාසිං සබ්‌බගාහිකං|
    count |47|
      block |පරාජයො තුවං දෙව අස්‌ස දෙය්‍යො තථාගතො|
      block |උභින්‌නං සංසයො ඡින්‌නො යථාසණ්‌ඨම්‌හි තිට්‌ඨථ|
    count |48|
      block |රාජා තත්‌ථෙව ඨත්‌වාන අක්‌ඛදස්‌සෙතදබ්‍රවි|
      block |සම්‌මා මය්‌හම්‌පි දෙය්‍යාථ පුන බුද්‌ධං ලභාමහං|
    count |49|
      block |පූරෙත්‌වා තව සඞ්‌කප්‌පං භොජයිත්‌වා තථාගතං|
      block |පුන දෙය්‍යාසි සම්‌බුද්‌ධං ආනන්‌දස්‌ස යසස්‌සිනො|
    stand |නිමන්‌තනකථා|
    count |50|
      block |අක්‌ඛදස්‌සෙභිවාදෙත්‌වා ආනන්‌දඤ්‌චාපි ඛත්‌තියං|
      block |තුට්‌ඨො පමුදිතො හුත්‌වා සම්‌බුද්‌ධමුපසඞ්‌කමිං|
    count |51|
      block |උපසඞ්‌කම්‌ම සම්‌බුද්‌ධං ඔඝතිණ්‌ණමනාසවං|
      block |සිරසා අභිවාදෙත්‌වා ඉදං වචනමබ්‍රවිං|
    count |52|
      block |වසීසතසහස්‌සෙහි අධිවාසෙහි චක්‌ඛුම|
      block |හාසයන්‌තො මම චිත්‌තං නිවෙසනමුපෙහි මෙ|
    count |53|
      block |පදුමුත්‌තරො ලොකවිදූ ආහුතීනං පටිග්‌ගහො|
      block |මම සඞ්‌කප්‌පමඤ්‌ඤාය අධිවාසෙසි චක්‌ඛුමා|
    count |54|
      block |අධිවාසනමඤ්‌ඤාය අභිවාදිය සත්‌ථුනො|
      block |හට්‌ඨො උදග්‌ගචිත්‌තොහං නිවෙසනමුපාගමිං|
    stand |දානපටියාදනං|
    count |55|
      block |මිත්‌තාමච්‌චෙ සමානෙත්‌වා ඉදං වචනමබ්‍රවිං|
      block |සුදුල්‌ලභො මයා ලද්‌ධො මණි ජොතිරසො යථා|
    count |56|
      block |කෙන තං පූජයිස්‌සාම අප්‌පමෙය්‍යො අනූපමො|
      block |අතුලො අසමො ධීරො ජිනො අප්‌පටිපුග්‌ගලො|
    count |57|
      block |තථාසමසමො චෙව අදුතියො නරාසභො|
      block |දුක්‌කරං අධිකාරඤ්‌හි බුද්‌ධානුච්‌ඡවිකං මයා|
    count |58|
      block |නානාපුප්‌ඵෙ සමානෙත්‌වා කරොම පුප්‌ඵමණ්‌ඩපං|
      block |බුද්‌ධානුච්‌ඡවිකං එතං සබ්‌බපූජා භවිස්‌සති|
    count |59|
      block |උප්‌පලං පදුමං වාපි වස්‌සිකං අධිමුත්‌තකං|
      block |චම්‌පකං නාගපුප්‌ඵඤ්‌ච මණ්‌ඩපං කාරයිං අහං|
    count |60|
      block |සතාසනසහස්‌සානි ඡත්‌තච්‌ඡායාය පඤ්‌ඤපිං|
      block |පච්‌ඡිමං ආසනං මය්‌හං අධිකං සතමග්‌ඝති|
    count |61|
      block |සතාසනසහස්‌සානි ඡත්‌තච්‌ඡායාය පඤ්‌ඤපිං|
      block |පටියාදෙත්‌වා අන්‌නපානං කාලං ආරොචයිං අහං|
    count |62|
      block |ආරොචිතම්‌හි කාලම්‌හි පදුමුත්‌තරො මහාමුනි|
      block |වසීසතසහස්‌සෙහි නිවෙසනමුපෙසි මෙ|
    count |63|
      block |ධාරෙන්‌තං උපරිච්‌ඡත්‌තං සුඵුල්‌ලපුප්‌ඵමණ්‌ඩපෙ|
      block |වසීසතසහස්‌සෙහි නිසීදි පුරිසුත්‌තමො|
    count |64|
      block |ඡත්‌තසතසහස්‌සානි සතසහස්‌සමාසනං|
      block |කප්‌පියං අනවජ්‌ජඤ්‌ච පටිගණ්‌හාහි චක්‌ඛුම|
    count |65|
      block |පදුමුත්‌තරො ලොකවිදූ ආහුතීනං පටිග්‌ගහො|
      block |මමං තාරෙතුකාමො සො සම්‌පටිච්‌ඡි මහාමුනි|
    stand |දානකථා|
    count |66|
      block |භික්‌ඛුනො එකමෙකස්‌ස පච්‌චෙකං පත්‌තමදාසහං|
      block |ජහිංසු සුම්‌භකං පත්‌තං ලොහපත්‌තං අධාරයුං|
    count |67|
      block |සත්‌තරත්‌තින්‌දිවං බුද්‌ධො නිසීදි පුප්‌ඵමණ්‌ඩපෙ|
      block |බොධයන්‌තො බහූ සත්‌තෙ ධම්‌මචක්‌කං පවත්‌තයි|
    count |68|
      block |ධම්‌මචක්‌කං පවත්‌තෙන්‌තො හෙට්‌ඨතො පුප්‌ඵමණ්‌ඩපෙ|
      block |චුල්‌ලාසීතිසහස්‌සානං ධම්‌මාභිසමයො අහු|
    count |69|
      block |සත්‌තමෙ දිවසෙ පත්‌තෙ පදුමුත්‌තරො මහාමුනි|
      block |ඡත්‌තච්‌ඡායායමාසීනො ඉමා ගාථා අභාසථ|
    stand |බ්‍යාකරණං|
    count |70|
      block |අනූනකං දානවරං යො මෙ පාදාසි මාණවො|
      block |තමහං කිත්‌තයිස්‌සාමි සුණාථ මම භාසතො|
    count |71|
      block |හත්‌ථී අස්‌සා රථා පත්‌තී සෙනා ච චතුරඞ්‌ගිනී|
      block |පරිවාරෙස්‌සන්‌තිමං නිච්‌චං සබ්‌බදානස්‌සිදං ඵලං|
    count |72|
      block |හත්‌ථියානං අස්‌සයානං සිවිකා සන්‌දමානිකා|
      block |උපට්‌ඨිස්‌සන්‌තිමං නිච්‌චං සබ්‌බදානස්‌සිදං ඵලං|
    count |73|
      block |සට්‌ඨි රථසහස්‌සානි සබ්‌බාලඞ්‌කාරභූසිතා|
      block |පරිවාරෙස්‌සන්‌තිමං නිච්‌චං සබ්‌බදානස්‌සිදං ඵලං|
    count |74|
      block |සට්‌ඨි තූරියසහස්‌සානි භෙරියො සමලඞ්‌කතා|
      block |වජ්‌ජයිස්‌සන්‌තිමං නිච්‌චං සබ්‌බදානස්‌සිදං ඵලං|
    count |75|
      block |ඡළාසීතිසහස්‌සානි නාරියො සමලඞ්‌කතා|
      block |විචිත්‌තවත්‌ථාභරණා ආමුක්‌කමණිකුණ්‌ඩලා|
    count |76|
      block |අළාරපම්‌හා හසුලා සුසඤ්‌ඤා තනුමජ්‌ඣිමා|
      block |පරිවාරෙස්‌සන්‌තිමං නිච්‌චං සබ්‌බදානස්‌සිදං ඵලං|
    count |77|
      block |තිංසකප්‌පසහස්‌සානි දෙවලොකෙ රමිස්‌සති|
      block |සහස්‌සක්‌ඛත්‌තුං දෙවින්‌දො දෙවරජ්‌ජං කරිස්‌සති|
    count |78|
      block |සහස්‌සක්‌ඛත්‌තුං රාජා ච චක්‌කවත්‌තී භවිස්‌සති|
      block |පදෙසරජ්‌ජං විපුලං ගණනාතො අසඞ්‌ඛියං|
    count |79|
      block |දෙවලොකෙ වසන්‌තස්‌ස පුඤ්‌ඤකම්‌මසමඞ්‌ගිනො|
      block |දෙවලොකපරියන්‌තං රතනඡත්‌තං ධරිස්‌සති|
    count |80|
      block |ඉච්‌ඡිස්‌සති යදා ඡායං ඡදනං දුස්‌සපුප්‌ඵජං|
      block |ඉමස්‌ස චිත්‌තමඤ්‌ඤාය නිබද්‌ධං ඡාදයිස්‌සති|
    count |81|
      block |දෙවලොකා චවිත්‌වාන සුක්‌කමූලෙන චොදිතො|
      block |පුඤ්‌ඤකම්‌මෙන සංයුත්‌තො බ්‍රහ්‌මබන්‌ධු භවිස්‌සති|
    count |82|
      block |කප්‌පසතසහස්‌සම්‌හි ඔක්‌කාකකුලසම්‌භවො|
      block |ගොතමො නාම ගොත්‌තෙන සත්‌ථා ලොකෙ භවිස්‌සති|
    count |83|
      block |සබ්‌බමෙතං අභිඤ්‌ඤාය ගොතමො සක්‍යපුඞ්‌ගවො|
      block |භික්‌ඛුසඞ්‌ඝෙ නිසීදිත්‌වා එතදග්‌ගෙ ඨපෙස්‌සති|
    count |84|
      block |පිලින්‌දවච්‌ඡනාමෙන හෙස්‌සති සත්‌ථුසාවකො|
      block |දෙවානං අසුරානඤ්‌ච ගන්‌ධබ්‌බානඤ්‌ච සක්‌කතො|
    count |85|
      block |භික්‌ඛූනං භික්‌ඛුනීනඤ්‌ච ගිහීනඤ්‌ච තථෙව සො|
      block |පියො හුත්‌වාන සබ්‌බෙසං විහරිස්‌සතිනාසවො|
    stand |දානානිසංසකථා|
    count |86|
      block |සතසහස්‌සෙ කතං කම්‌මං ඵලං දස්‌සෙසි මෙ ඉධ|
      block |සුමුත්‌තො සරවෙගොව කිලෙසෙ ඣාපයී මම|
    count |87|
      block |අහො මෙ සුකතං කම්‌මං පුඤ්‌ඤක්‌ඛෙත්‌තෙ අනුත්‌තරෙ|
      block |යත්‌ථ කාරං කරිත්‌වාන පත්‌තොම්‌හි අචලං පදං|
    count |88|
      block |අනූනකං දානවරං අදාසි යො හි මාණවො|
      block |ආදිපුබ්‌බඞ්‌ගමො ආසි තස්‌ස දානස්‌සිදං ඵලං|
    stand |ඡත්‌තානිසංසො|
    count |89|
      block |ඡත්‌තෙ ච සුගතෙ දත්‌වා සඞ්‌ඝෙ ගණවරුත්‌තමෙ|
      block |අට්‌ඨානිසංසෙ අනුභොමි කම්‌මානුච්‌ඡවිකෙ මම|
    count |90|
      block |සීතං උණ්‌හං න ජානාමි රජොජල්‌ලං න ලිම්‌පති|
      block |අනුපද්‌දවො අනීති ච හොමි අපචිතො සදා|
    count |91|
      block |සුඛුමච්‌ඡවිකො හොමි විසදං හොති මානසං|
      block |ඡත්‌තසතසහස්‌සානි භවෙ සංසරතො මම|
    count |92|
      block |සබ්‌බාලඞ්‌කාරයුත්‌තානි තස්‌ස කම්‌මස්‌ස වාහසා|
      block |ඉමං ජාතිං ඨපෙත්‌වාන මත්‌ථකෙ ධාරයන්‌ති මෙ|
    count |93|
      block |කස්‌මා ඉමාය ජාතියා නත්‌ථි මෙ ඡත්‌තධාරණා|
      block |මම සබ්‌බං කතං කම්‌මං විමුත්‌තිඡත්‌තපත්‌තියා|
    stand |දුස්‌සානිසංසො|
    count |94|
      block |දුස්‌සානි සුගතෙ දත්‌වා සඞ්‌ඝෙ ගණවරුත්‌තමෙ|
      block |අට්‌ඨානිසංසෙ අනුභොමි කම්‌මානුච්‌ඡවිකෙ මම|
    count |95|
      block |සුවණ්‌ණවණ්‌ණො විරජො සප්‌පභාසො පතාපවා|
      block |සිනිද්‌ධං හොති මෙ ගත්‌තං භවෙ සංසරතො මම|
    count |96|
      block |දුස්‌සසතසහස්‌සානි සෙතා පීතා ච ලොහිතා|
      block |ධාරෙන්‌ති මත්‌ථකෙ මය්‌හං දුස්‌සදානස්‌සිදං ඵලං|
    count |97|
      block |කොසෙය්‍යකම්‌බලියානි ඛොමකප්‌පාසිකානි ච|
      block |සබ්‌බත්‌ථ පටිලභාමි තෙසං නිස්‌සන්‌දතො අහං|
    stand |පත්‌තානිසංසො|
    count |98|
      block |පත්‌තෙ සුගතෙ දත්‌වාන සඞ්‌ඝෙ ගණවරුත්‌තමෙ|
      block |දසානිසංසෙ අනුභොමි කම්‌මානුච්‌ඡවිකෙ මම|
    count |99|
      block |සුවණ්‌ණථාලෙ මණිථාලෙ රජතෙපි ච ථාලකෙ|
      block |ලොහිතඞ්‌ගමයෙ ථාලෙ පරිභුඤ්‌ජාමි සබ්‌බදා|
    count |100|
      block |අනුපද්‌දවො අනීති ච හොමි අපචිතො සදා|
      block |ලාභී අන්‌නස්‌ස පානස්‌ස වත්‌ථස්‌ස සයනස්‌ස ච|
    count |101|
      block |න විනස්‌සන්‌ති මෙ භොගා ඨිතචිත්‌තො භවාමහං|
      block |ධම්‌මකාමො සදා හොමි අප්‌පක්‌ලෙසො අනාසවො|
    count |102|
      block |දෙවලොකෙ මනුස්‌සෙ වා අනුබන්‌ධා ඉමෙ ගුණා|
      block |ඡායා යථාපි රුක්‌ඛස්‌ස සබ්‌බත්‌ථ න ජහන්‌ති මං|
    stand |වාසිආනිසංසො|
    count |103|
      block |චිත්‌තබන්‌ධනසම්‌බද්‌ධා සුකතා වාසියො බහූ|
      block |දත්‌වාන බුද්‌ධසෙට්‌ඨස්‌ස සඞ්‌ඝස්‌ස ච තථෙවහං|
    count |104|
      block |අට්‌ඨානිසංසෙ අනුභොමි කම්‌මානුච්‌ඡවිකෙ මම|
      block |සූරො හොමවිසාරී ච වෙසාරජ්‌ජෙසු පාරමී|
    count |105|
      block |ධිතිවීරියවා හොමි පග්‌ගහීතමනො සදා|
      block |කිලෙසච්‌ඡෙදනං ඤාණං සුඛුමං අතුලං සුචිං|
      block |සබ්‌බත්‌ථ පටිලභාමි තස්‌ස නිස්‌සන්‌දතො අහං|
    stand |සත්‌ථකානිසංසො|
    count |106|
      block |අකක්‌කසෙ අඵරුසෙ සුධොතෙ සත්‌ථකෙ බහූ|
      block |පසන්‌නචිත්‌තො දත්‌වාන බුද්‌ධෙ සඞ්‌ඝෙ තථෙව ච|
    count |107|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
      block |කල්‍යාණමිත්‌තං වීරියං ඛන්‌තිඤ්‌ච මෙත්‌තසත්‌ථකං|
    count |108|
      block |තණ්‌හාසල්‌ලස්‌ස ඡින්‌නත්‌තා පඤ්‌ඤාසත්‌ථං අනුත්‌තරං|
      block |වජිරෙන සමං ඤාණං තෙසං නිස්‌සන්‌දතො ලභෙ|
    stand |සූචිආනිසංසො|
    count |109|
      block |සූචියො සුගතෙ දත්‌වා සඞ්‌ඝෙ ගණවරුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |110|
      block |න සංසයො කඞ්‌ඛච්‌ඡෙදො අභිරූපො ච භොගවා|
      block |තික්‌ඛපඤ්‌ඤො සදා හොමි සංසරන්‌තො භවාභවෙ|
    count |111|
      block |ගම්‌භීරං නිපුණං ඨානං අත්‌ථං ඤාණෙන පස්‌සයිං|
      block |වජිරග්‌ගසමං ඤාණං හොති මෙ තමඝාතනං|
    stand |නඛච්‌ඡෙදනානිසංසො|
    count |112|
      block |නඛච්‌ඡෙදනෙ සුගතෙ දත්‌වා සඞ්‌ඝෙ ගණුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |113|
      block |දාසිදාසෙ ගවස්‌සෙ ච භතකෙ නාටකෙ බහූ|
      block |න්‌හාපිතෙ භත්‌තකෙ සූදෙ සබ්‌බත්‌ථෙව ලභාමහං|
    stand |විධූපනතාලවණ්‌ටානිසංසො|
    count |114|
      block |විධූපනෙ සුගතෙ දත්‌වා තාලවණ්‌ටෙ ච සොභණෙ|
      block |අට්‌ඨානිසංසෙ අනුභොමි කම්‌මානුච්‌ඡවිකෙ මම|
    count |115|
      block |සීතං උණ්‌හං න ජානාමි පරිළාහො න විජ්‌ජති|
      block |දරථං නාභිජානාමි චිත්‌තසන්‌තාපනං මම|
    count |116|
      block |රාගග්‌ගි දොසමොහග්‌ගි මානග්‌ගි දිට්‌ඨිඅග්‌ගි ච|
      block |සබ්‌බග්‌ගී නිබ්‌බුතා මය්‌හං තස්‌ස නිස්‌සන්‌දතො මම|
    stand |මොරහත්‌ථ-චාමරං|
    count |117|
      block |මොරහත්‌ථෙ චාමරියො දත්‌වා සඞ්‌ඝෙ ගණුත්‌තමෙ|
      block |උපසන්‌තකිලෙසොහං විහරාමි අනඞ්‌ගණො|
    stand |පරිස්‌සාවන-ධම්‌මකරං|
    count |118|
      block |පරිස්‌සාවනෙ සුගතෙ දත්‌වා ධම්‌මකරුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |119|
      block |සබ්‌බෙසං සමතික්‌කම්‌ම දිබ්‌බං ආයුං ලභාමහං|
      block |අප්‌පසය්‌හො සදා හොමි චොරපච්‌චත්‌ථිකෙහි වා|
    count |120|
      block |සත්‌ථෙන වා විසෙන වා විහෙසම්‌පි න කුබ්‌බතෙ|
      block |අන්‌තරාමරණං නත්‌ථි තෙසං නිස්‌සන්‌දතො මම|
    stand |තෙලධාරානිසංසො|
    count |121|
      block |තෙලධාරෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |122|
      block |සුචාරුරූපො සුභද්‌දො සුසමුග්‌ගතමානසො|
      block |අවික්‌ඛිත්‌තමනො හොමි සබ්‌බාරක්‌ඛෙහි රක්‌ඛිතො|
    stand |සූචිඝරානිසංසො|
    count |123|
      block |සූචිඝරෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |තීණානිසංසෙ අනුභොමි කම්‌මානුච්‌ඡවිකෙ මම|
    count |124|
      block |චෙතොසුඛං කායසුඛං ඉරියාපථජං සුඛං|
      block |ඉමෙ ගුණෙ පටිලභෙ තස්‌ස නිස්‌සන්‌දතො අහං|
    stand |අංසබද්‌ධානිසංසො|
    count |125|
      block |අංසබද්‌ධෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |තීණානිසංසෙ අනුභොමි කම්‌මානුච්‌ඡවිකෙ මම|
    count |126|
      block |සද්‌ධම්‌මෙ ගාධං වින්‌දාමි සරාමි දුතියං භවං|
      block |සබ්‌බත්‌ථ සුච්‌ඡවී හොමි තස්‌ස නිස්‌සන්‌දතො අහං|
    stand |කායබන්‌ධනානිසංසො|
    count |127|
      block |කායබන්‌ධෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |ඡානිසංසෙ අනුභොමි කම්‌මානුච්‌ඡවිකෙ මම|
    count |128|
      block |සමාධීසු න කම්‌පාමි වසී හොමි සමාධිසු|
      block |අභෙජ්‌ජපරිසො හොමි ආදෙය්‍යවචනො සදා|
    count |129|
      block |උපට්‌ඨිතසති හොමි තාසො මය්‌හං න විජ්‌ජති|
      block |දෙවලොකෙ මනුස්‌සෙ වා අනුබන්‌ධා ඉමෙ ගුණා|
    stand |ආධාරකානිසංසො|
    count |130|
      block |ආධාරකෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |පඤ්‌චවණ්‌ණෙහි දායාදො අචලො හොමි කෙනචි|
    count |131|
      block |යෙ කෙචි මෙ සුතා ධම්‌මා සතිඤාණප්‌පබොධනා|
      block |ධතා මෙ න විනස්‌සන්‌ති භවන්‌ති සුවිනිච්‌ඡිතා|
    stand |භාජනානිසංසො|
    count |132|
      block |භාජනෙ පරිභොගෙ ච දත්‌වා බුද්‌ධෙ ගණුත්‌තමෙ|
      block |තීණානිසංසෙ අනුභොමි කම්‌මානුච්‌ඡවිකෙ මම|
    count |133|
      block |සොණ්‌ණමයෙ මණිමයෙ අථොපි ඵලිකාමයෙ|
      block |ලොහිතඞ්‌ගමයෙ චෙව ලභාමි භාජනෙ අහං|
    count |134|
      block |භරියා දාසදාසී ච හත්‌ථිස්‌සරථපත්‌තිකෙ|
      block |ඉත්‌ථී පතිබ්‌බතා චෙව පරිභොගානි සබ්‌බදා|
    count |135|
      block |විජ්‌ජා මන්‌තපදෙ චෙව විවිධෙ ආගමෙ බහූ|
      block |සබ්‌බං සිප්‌පං නිසාමෙමි පරිභොගානි සබ්‌බදා|
    stand |ථාලකානිසංසො|
    count |136|
      block |ථාලකෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |තීණානිසංසෙ අනුභොමි කම්‌මානුච්‌ඡවිකෙ මම|
    count |137|
      block |සොණ්‌ණමයෙ මණිමයෙ අථොපි ඵලිකාමයෙ|
      block |ලොහිතඞ්‌ගමයෙ චෙව ලභාමි ථාලකෙ අහං|
    count |138|
      block |අසත්‌ථකෙ ඵලමයෙ අථො පොක්‌ඛරපත්‌තකෙ|
      block |මධුපානකසඞ්‌ඛෙ ච ලභාමි ථාලකෙ අහං|
    count |139|
      block |වත්‌තෙ ගුණෙ පටිපත්‌ති ආචාරකිරියාසු ච|
      block |ඉමෙ ගුණෙ පටිලභෙ තස්‌ස නිස්‌සන්‌දතො අහං|
    stand |භෙසජ්‌ජානිසංසො|
    count |140|
      block |භෙසජ්‌ජං සුගතෙ දත්‌වා සඞ්‌ඝෙ ගණවරුත්‌තමෙ|
      block |දසානිසංසෙ අනුභොමි කම්‌මානුච්‌ඡවිකෙ මම|
    count |141|
      block |ආයුවා බලවා ධීරො වණ්‌ණවා යසවා සුඛී|
      block |අනුපද්‌දවො අනීති ච හොමි අපචිතො සදා|
      block |න මෙ පියවියොගත්‌ථි තස්‌ස නිස්‌සන්‌දතො මම|
    stand |උපාහනානිසංසො|
    count |142|
      block |උපාහනෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |තීණානිසංසෙ අනුභොමි කම්‌මානුච්‌ඡවිකෙ මම|
    count |143|
      block |හත්‌ථියානං අස්‌සයානං සිවිකා සන්‌දමානිකා|
      block |සට්‌ඨිසතසහස්‌සානි පරිවාරෙන්‌ති මං සදා|
    count |144|
      block |මණිමයා තම්‌බමයා සොණ්‌ණරජතපාදුකා|
      block |නිබ්‌බත්‌තන්‌ති පදුද්‌ධාරෙ භවෙ සංසරතො මම|
    count |145|
      block |නියාමං සති ධාවන්‌ති ආගුආචාරසොධනං|
      block |ඉමෙ ගුණෙ පටිලභෙ තස්‌ස නිස්‌සන්‌දතො අහං|
    stand |පාදුකානිසංසො|
    count |146|
      block |පාදුකෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |ඉද්‌ධිපාදුකමාරුය්‌හ විහරාමි යදිච්‌ඡකං|
    stand |උදකපුඤ්‌ඡනානිසංසො|
    count |147|
      block |උදකපුච්‌ඡනචොළෙ දත්‌වා බුද්‌ධෙ ගණුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |148|
      block |සුවණ්‌ණවණ්‌ණො විරජො සප්‌පභාසො පතාපවා|
      block |සිනිද්‌ධං හොති මෙ ගත්‌තං රජොජල්‌ලං න ලිම්‌පති|
      block |ඉමෙ ගුණෙ පටිලභෙ තස්‌ස නිස්‌සන්‌දතො අහං|
    stand |කත්‌තරදණ්‌ඩානිසංසො|
    count |149|
      block |කත්‌තරදණ්‌ඩෙ සුගතෙ දත්‌වා සඞ්‌ඝෙ ගණුත්‌තමෙ|
      block |ඡානිසංසෙ අනුභොමි කම්‌මානුච්‌ඡවිකෙ මම|
    count |150|
      block |පුත්‌තා මය්‌හං බහූ හොන්‌ති තාසො මය්‌හං න විජ්‌ජති|
      block |අප්‌පසය්‌හො සදා හොමි සබ්‌බාරක්‌ඛෙහි රක්‌ඛිතො|
      block |ඛලිතම්‌පි න ජානාමි අභන්‌තං මානසං මම|
    stand |ඔසධඤ්‌ජනානිසංසො|
    count |151|
      block |ඔසධං අඤ්‌ජනං දත්‌වා බුද්‌ධෙ සඞ්‌ඝෙ ගණුත්‌තමෙ|
      block |අට්‌ඨානිසංසෙ අනුභොමි කම්‌මානුච්‌ඡවිකෙ මම|
    count |152|
      block |විසාලනයනො හොමි සෙතපීතො ච ලොහිතො|
      block |අනාවිලපසන්‌නක්‌ඛො සබ්‌බරොගවිවජ්‌ජිතො|
    count |153|
      block |ලභාමි දිබ්‌බනයනං පඤ්‌ඤාචක්‌ඛුං අනුත්‌තරං|
      block |ඉමෙ ගුණෙ පටිලභෙ තස්‌ස නිස්‌සන්‌දතො අහං|
    stand |කුඤ්‌චිකානිසංසො|
    count |154|
      block |කුඤ්‌චිකෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |ධම්‌මද්‌වාරවිවරණං ලභාමි ඤාණකුඤ්‌චිකං|
    stand |කුඤ්‌චිකාඝරානිසංසො|
    count |155|
      block |කුඤ්‌චිකානං ඝරෙ දත්‌වා බුද්‌ධෙ සඞ්‌ඝෙ ගණුත්‌තමෙ|
      block |ද්‌වානිසංසෙ අනුභොමි කම්‌මානුච්‌ඡවිකෙ මම|
      block |අප්‌පකොධො අනායාසො සංසරන්‌තො භවෙ අහං|
    stand |ආයොගානිසංසො|
    count |156|
      block |ආයොගෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |157|
      block |සමාධීසු න කම්‌පාමි වසී හොමි සමාධිසු|
      block |අභෙජ්‌ජපරිසො හොමි ආදෙය්‍යවචනො සදා|
      block |ජායති භොගසම්‌පත්‌ති භවෙ සංසරතො මම|
    stand |ධූමනෙත්‌තානිසංසො|
    count |158|
      block |ධූමනෙත්‌තෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |තීණානිසංසෙ අනුභොමි කම්‌මානුච්‌ඡවිකෙ මම|
    count |159|
      block |සති මෙ උජුකා හොති සුසම්‌බන්‌ධා ච න්‌හාරවො|
      block |ලභාමි දිබ්‌බනයනං තස්‌ස නිස්‌සන්‌දතො අහං|
    stand |දීපධාරානිසංසො|
    count |160|
      block |දීපධාරෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |තීණානිසංසෙ අනුභොමි කම්‌මානුච්‌ඡවිකෙ මම|
    count |161|
      block |ජාතිමා අඞ්‌ගසම්‌පන්‌නො පඤ්‌ඤවා බුද්‌ධසම්‌මතො|
      block |ඉමෙ ගුණෙ පටිලභෙ තස්‌ස නිස්‌සන්‌දතො අහං|
    stand |තුම්‌බක-කරණ්‌ඩො|
    count |162|
      block |තුම්‌බකෙ ච කරණ්‌ඩෙ ච දත්‌වා බුද්‌ධෙ ගණුත්‌තමෙ|
      block |දසානිසංසෙ අනුභොමි කම්‌මානුච්‌ඡවිකෙ මම|
    count |163|
      block |සුගුත්‌තො සුඛසමඞ්‌ගී මහායසො තථාගති|
      block |විපත්‌තිවිගතො සුඛුමාලො සබ්‌බීතිපරිවජ්‌ජිතො|
    count |164|
      block |විපුලෙ ච ගුණෙ ලාභී සමාව චලනා මම|
      block |සුවිවජ්‌ජිතඋබ්‌බෙගො තුම්‌බකෙ ච කරණ්‌ඩකෙ|
    count |165|
      block |ලභාමි චතුරො වණ්‌ණෙ හත්‌ථිස්‌සරතනානි ච|
      block |තානි මෙ න විනස්‌සන්‌ති තුම්‌බදානෙ ඉදං ඵලං|
    stand |මලහරණානිසංසො|
    count |166|
      block |මලහරණියො දත්‌වා බුද්‌ධෙ සඞ්‌ඝෙ ගණුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |167|
      block |සබ්‌බලක්‌ඛණසම්‌පන්‌නො ආයුපඤ්‌ඤාසමාහිතො|
      block |සබ්‌බායාසවිනිමුත්‌තො කායො මෙ හොති සබ්‌බදා|
    stand |පිප්‌ඵලානිසංසො|
    count |168|
      block |තණුධාරෙ සුනිසිතෙ සඞ්‌ඝෙ දත්‌වාන පිප්‌ඵලෙ|
      block |කිලෙසකන්‌තනං ඤාණං ලභාමි අතුලං සුචිං|
    stand |භණ්‌ඩාසානිසංසො|
    count |169|
      block |සණ්‌ඩාසෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |කිලෙසභඤ්‌ජනං ඤාණං ලභාමි අතුලං සුචිං|
    stand |නත්‌ථුකානිසංසො|
    count |170|
      block |නත්‌ථුකෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |අට්‌ඨානිසංසෙ අනුභොමි කම්‌මානුච්‌ඡවිකෙ මම|
    count |171|
      block |සද්‌ධං සීලං හිරිඤ්‌චාපි අථ ඔත්‌තප්‌පියං ගුණං|
      block |සුතං චාගඤ්‌ච ඛන්‌තිඤ්‌ච පඤ්‌ඤං මෙ අට්‌ඨමං ගුණං|
    stand |පීඨකානිසංසො|
    count |172|
      block |පීඨකෙ සුගතෙ දත්‌වා සඞ්‌ඝෙ ගණවරුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |173|
      block |උච්‌චෙ කුලෙ පජායාමි මහාභොගො භවාමහං|
      block |සබ්‌බෙ මං අපචායන්‌ති කිත්‌ති අබ්‌භුග්‌ගතා මම|
    count |174|
      block |කප්‌පසතසහස්‌සානි පල්‌ලඞ්‌කා චතුරස්‌සකා|
      block |පරිවාරෙන්‌ති මං නිච්‌චං සංවිභාගරතො අහං|
    stand |භිසිආනිසංසො|
    count |175|
      block |භිසියො සුගතෙ දත්‌වා සඞ්‌ඝෙ ගණවරුත්‌තමෙ|
      block |ඡානිසංසෙ අනුභොමි කම්‌මානුච්‌ඡවිකෙ මම|
    count |176|
      block |සමසුගත්‌තොපචිතො මුදුකො චාරුදස්‌සනො|
      block |ලභාමි ඤාණපරිවාරං භිසිදානස්‌සිදං ඵලං|
    count |177|
      block |තූලිකා විකතිකායො කට්‌ටිස්‌සා චිත්‌තකා බහූ|
      block |වරපොත්‌ථකෙ කම්‌බලෙ ච ලභාමි විවිධෙ අහං|
    count |178|
      block |පාවාරිකෙ ච මුදුකෙ මුදුකාජිනවෙණියො|
      block |ලභාමි විවිධත්‌ථාරෙ භිසිදානස්‌සිදං ඵලං|
    count |179|
      block |යතො සරාමි අත්‌තානං යතො පත්‌තොස්‌මි විඤ්‌ඤුතං|
      block |අතුච්‌ඡො ඣානමඤ්‌චොම්‌හි භිසිදානස්‌සිදං ඵලං|
    stand |බිබ්‌බොහනානිසංසො|
    count |180|
      block |බිබ්‌බොහනෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |ඡානිසංසෙ අනුභොමි කම්‌මානුච්‌ඡවිකෙ මම|
    count |181|
      block |උණ්‌ණිකෙ පදුමකෙ ච අථො ලොහිතචන්‌දනෙ|
      block |බිබ්‌බොහනෙ උපාධෙමි උත්‌තමඞ්‌ගං සදා මම|
    count |182|
      block |අට්‌ඨඞ්‌ගිකෙ මග්‌ගවරෙ සාමඤ්‌ඤෙ චතුරො ඵලෙ|
      block |තෙසු ඤාණං උප්‌පාදෙත්‌වා විහරෙ නිච්‌චකාලිකං|
    count |183|
      block |දානෙ දමෙ සංයමෙ ච අප්‌පමඤ්‌ඤාසු රූපිසු|
      block |තෙසු ඤාණං උප්‌පාදෙත්‌වා විහරෙ සබ්‌බකාලිකං|
    count |184|
      block |වත්‌තෙ ගුණෙ පටිපත්‌ති ආචාරකිරියාසු ච|
      block |තෙසු ඤාණං උප්‌පාදෙත්‌වා විහරෙ සබ්‌බදා අහං|
    count |185|
      block |චඞ්‌කමෙ වා පධානෙ වා වීරියෙ බොධිපක්‌ඛියෙ|
      block |තෙසු ඤාණං උප්‌පාදෙත්‌වා විහරාමි යදිච්‌ඡකං|
    count |186|
      block |සීලං සමාධි පඤ්‌ඤා ච විමුත්‌ති ච අනුත්‌තරා|
      block |තෙසු ඤාණං උප්‌පාදෙත්‌වා විහරාමි සුඛං අහං|
    stand |ඵලපීඨානිසංසො|
    count |187|
      block |ඵලපීඨෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |ද්‌වානිසංසෙ අනුභොමි කම්‌මානුච්‌ඡවිකෙ මම|
    count |188|
      block |සොණ්‌ණමයෙ මණිමයෙ දන්‌තසාරමයෙ බහූ|
      block |පල්‌ලඞ්‌කසෙට්‌ඨෙ වින්‌දාමි ඵලපීඨස්‌සිදං ඵලං|
    stand |පාදපීඨානිසංසො|
    count |189|
      block |පාදපීඨෙ ජිනෙ දත්‌වා සඞ්‌ඝෙ ගණවරුත්‌තමෙ|
      block |ද්‌වානිසංසෙ අනුභොමි කම්‌මානුච්‌ඡවිකෙ මම|
      block |ලභාමි බහුකෙ යානෙ පාදපීඨස්‌සිදං ඵලං|
    count |190|
      block |දාසී දාසා ච භරියා යෙ චඤ්‌ඤෙ අනුජීවිනො|
      block |සම්‌මා පරිචරන්‌තෙ මං පාදපීඨස්‌සිදං ඵලං|
    stand |තෙලබ්‌භඤ්‌ජනානිසංසො|
    count |191|
      block |තෙලඅබ්‌භඤ්‌ජනෙ දත්‌වා සඞ්‌ඝෙ ගණවරුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |192|
      block |අබ්‍යාධිතා රූපවතා ඛිප්‌පං ධම්‌මනිසන්‌තිතා|
      block |ලාභිතා අන්‌නපානස්‌ස ආයුපඤ්‌චමකං මම|
    stand |සප්‌පිතෙලානිසංසො|
    count |193|
      block |සප්‌පිතෙලඤ්‌ච දත්‌වාන සඞ්‌ඝෙ ගණවරුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |194|
      block |ථාමවා රූපසම්‌පන්‌නො පහට්‌ඨතනුජො සදා|
      block |අබ්‍යාධි විසදො හොමි සප්‌පිතෙලස්‌සිදං ඵලං|
    stand |මුඛසොධනකානිසංසො|
    count |195|
      block |මුඛසොධනකං දත්‌වා බුද්‌ධෙ සඞ්‌ඝෙ ගණුත්‌තමෙ|
      block |පඤ්‌චානිසංසෙ අනුභොමි කම්‌මානුච්‌ඡවිකෙ මම|
    count |196|
      block |විසුද්‌ධකණ්‌ඨො මධුරස්‌සරො කාසසාසවිවජ්‌ජිතො|
      block |උප්‌පලගන්‌ධො මුඛතො උපවායති මෙ සදා|
    stand |දධිආනිසංසො|
    count |197|
      block |දධිං දත්‌වාන සම්‌පන්‌නං බුද්‌ධෙ සඞ්‌ඝෙ ගණුත්‌තමෙ|
      block |භුඤ්‌ජාමි අමතං භත්‌තං වරං කායගතාසතිං|
    stand |මධුආනිසංසො|
    count |198|
      block |වණ්‌ණගන්‌ධරසොපෙතං මධුං දත්‌වා ජිනෙ ගණෙ|
      block |අනූපමං අතුලියං පිවෙ මුත්‌තිරසං අහං|
    stand |රසානිසංසො|
    count |199|
      block |යථාභූතං රසං දත්‌වා බුද්‌ධෙ සඞ්‌ඝෙ ගණුත්‌තමෙ|
      block |චතුරො ඵලෙ අනුභොමි කම්‌මානුච්‌ඡවිකෙ මම|
    stand |අන්‌නපානානිසංසො|
    count |200|
      block |අන්‌නං පානඤ්‌ච දත්‌වාන බුද්‌ධෙ සඞ්‌ඝෙ ගණුත්‌තමෙ|
      block |දසානිසංසෙ අනුභොමි කම්‌මානුච්‌ඡවිකෙ මම|
    count |201|
      block |ආයුවා බලවා ධීරො වණ්‌ණවා යසවා සුඛී|
      block |ලාභී අන්‌නස්‌ස පානස්‌ස සූරො පඤ්‌ඤාණවා සදා|
      block |ඉමෙ ගුණෙ පටිලභෙ සංසරන්‌තො භවෙ අහං|
    stand |ධූපානිසංසො|
    count |202|
      block |ධූපං දත්‌වාන සුගතෙ සඞ්‌ඝෙ ගණවරුත්‌තමෙ|
      block |දසානිසංසෙ අනුභොමි කම්‌මානුච්‌ඡවිකෙ මම|
    count |203|
      block |සුගන්‌ධදෙහො යසවා සීඝපඤ්‌ඤො ච කිත්‌තිමා|
      block |තික්‌ඛපඤ්‌ඤො භූරිපඤ්‌ඤො හාසගම්‌භීරපඤ්‌ඤවා|
    count |204|
      block |වෙපුල්‌ලජවනපඤ්‌ඤො සංසරන්‌තො භවාභවෙ|
      block |තස්‌සෙව වාහසා දානි පත්‌තො සන්‌තිසුඛං සිවං|
    stand |සාධාරණානිසංසො|
    count |205|
      block |කිලෙසා ඣාපිතා මය්‌හං භවා සබ්‌බෙ සමූහතා|
      block |නාගොව බන්‌ධනං ඡෙත්‌වා විහරාමි අනාසවො|
    count |206|
      block |ස්‌වාගතං වත මෙ ආසි මම බුද්‌ධස්‌ස සන්‌තිකෙ|
      block |තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනං|
    count |207|
      block |පටිසම්‌භිදා චතස්‌සො විමොක්‌ඛාපි ච අට්‌ඨිමෙ|
      block |ඡළභිඤ්‌ඤා සච්‌ඡිකතා කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා පිලින්‌දවච්‌ඡො ථෙරො ඉමා ගාථායො අභාසිත්‌ථාති|
    stand |පිලින්‌දවච්‌ඡත්‌ථෙරස්‌සාපදානං පඨමං|
  block |සෙලත්‌ථෙරඅපදානං|
    count |208|
      block |නගරෙ හංසවතියා වීථිසාමී අහොසහං|
      block |මම ඤාතී සමානෙත්‌වා ඉදං වචනමබ්‍රවිං|
    count |209|
      block |බුද්‌ධො ලොකෙ සමුප්‌පන්‌නො පුඤ්‌ඤක්‌ඛෙත්‌තො අනුත්‌තරො|
      block |ආසි සො සබ්‌බලොකස්‌ස ආහුතීනං පටිග්‌ගහො|
    count |210|
      block |ඛත්‌තියා නෙගමා චෙව මහාසාලා ච බ්‍රාහ්‌මණා|
      block |පසන්‌නචිත්‌තා සුමනා පූගධම්‌මං අකංසු තෙ|
    count |211|
      block |හත්‌ථාරොහා අනීකට්‌ඨා රථිකා පත්‌තිකාරකා|
      block |පසන්‌නචිත්‌තා සුමනා පූගධම්‌මං අකංසු තෙ|
    count |212|
      block |උග්‌ගා ච රාජපුත්‌තා ච වෙසියානා ච බ්‍රාහ්‌මණා|
      block |පසන්‌නචිත්‌තා සුමනා පූගධම්‌මං අකංසු තෙ|
    count |213|
      block |ආළාරිකා කප්‌පකා ච න්‌හාපකා මාලකාරකා|
      block |පසන්‌නචිත්‌තා සුමනා පූගධම්‌මං අකංසු තෙ|
    count |214|
      block |රජකා පෙසකාරා ච චම්‌මකාරා ච න්‌හාපිතා|
      block |පසන්‌නචිත්‌තා සුමනා පූගධම්‌මං අකංසු තෙ|
    count |215|
      block |උසුකාරා භමකාරා චම්‌මකාරා ච තච්‌ඡකා|
      block |පසන්‌නචිත්‌තා සුමනා පූගධම්‌මං අකංසු තෙ|
    count |216|
      block |කම්‌මාරා සොණ්‌ණකාරා ච තිපුලොහකරා තථා|
      block |පසන්‌නචිත්‌තා සුමනා පූගධම්‌මං අකංසු තෙ|
    count |217|
      block |භතකා චෙටකා චෙව දාසකම්‌මකරා බහූ|
      block |යථාසකෙන ථාමෙන පූගධම්‌මං අකංසු තෙ|
    count |218|
      block |උදහාරා කට්‌ඨහාරා කස්‌සකා තිණහාරකා|
      block |යථාසකෙන ථාමෙන පූගධම්‌මං අකංසු තෙ|
    count |219|
      block |පුප්‌ඵිකා මාලිකා චෙව පණ්‌ණිකා ඵලහාරකා|
      block |යථාසකෙන ථාමෙන පූගධම්‌මං අකංසු තෙ|
    count |220|
      block |ගණිකා කුම්‌භදාසී ච පූවිකා මච්‌ඡිකාපි ච|
      block |යථාසකෙන ථාමෙන පූගධම්‌මං අකංසු තෙ|
    count |221|
      block |එථ සබ්‌බෙ සමාගන්‌ත්‌වා ගණං බන්‌ධාම එකතො|
      block |අධිකාරං කරිස්‌සාම පුඤ්‌ඤක්‌ඛෙත්‌තෙ අනුත්‌තරෙ|
    count |222|
      block |තෙ මෙ සුත්‌වාන වචනං ගණං බන්‌ධිංසු තාවදෙ|
      block |උපට්‌ඨානසාලං සුකතං භික්‌ඛුසඞ්‌ඝස්‌ස කාරයුං|
    count |223|
      block |නිට්‌ඨාපෙත්‌වාන තං සාලං උදග්‌ගො තුට්‌ඨමානසො|
      block |පරෙතො තෙහි සබ්‌බෙහි සම්‌බුද්‌ධමුපසඞ්‌කමිං|
    count |224|
      block |උපසඞ්‌කම්‌ම සම්‌බුද්‌ධං ලොකනාථං නරාසභං|
      block |වන්‌දිත්‌වා සත්‌ථුනො පාදෙ ඉදං වචනමබ්‍රවිං|
    count |225|
      block |ඉමෙ තීණි සතා වීර පුරිසා එකතො ගණා|
      block |උපට්‌ඨානසාලං සුකතං නිය්‍යාදෙන්‌ති තුවං මුනි|
    count |226|
      block |භික්‌ඛුසඞ්‌ඝස්‌ස පුරතො සම්‌පටිච්‌ඡත්‌ව චක්‌ඛුමා|
      block |තිණ්‌ණං සතානං පුරතො ඉමා ගාථා අභාසථ|
    count |227|
      block |තිසතාපි ච ජෙට්‌ඨො ච අනුවත්‌තිංසු එකතො|
      block |සම්‌පත්‌තිඤ්‌හි කරිත්‌වාන සබ්‌බෙ අනුභවිස්‌සථ|
    count |228|
      block |පච්‌ඡිමෙ භවෙ සම්‌පත්‌තෙ සීතිභාවමනුත්‌තරං|
      block |අජරං අමතං සන්‌තං නිබ්‌බානං ඵස්‌සයිස්‌සථ|
    count |229|
      block |එවං බුද්‌ධො වියාකාසි සබ්‌බඤ්‌ඤූ සමණුත්‌තරො|
      block |බුද්‌ධස්‌ස වචනං සුත්‌වා සොමනස්‌සං පවෙදයිං|
    count |230|
      block |තිංස කප්‌පසහස්‌සානි දෙවලොකෙ රමිං අහං|
      block |දෙවාධිපො පඤ්‌චසතං දෙවරජ්‌ජමකාරයිං|
    count |231|
      block |සහස්‌සක්‌ඛත්‌තුං රාජා ච චක්‌කවත්‌තී අහොසහං|
      block |දෙවරජ්‌ජං කරොන්‌තස්‌ස මහාදෙවා අවන්‌දිසුං|
    count |232|
      block |ඉධ මානුසකෙ රජ්‌ජං පරිසා හොන්‌ති බන්‌ධවා|
      block |පච්‌ඡිමෙ භවෙ සම්‌පත්‌තෙ වාසෙට්‌ඨො නාම බ්‍රාහ්‌මණො|
    count |233|
      block |අසීතිකොටි නිචයො තස්‌ස පුත්‌තො අහොසහං|
      block |සෙලො ඉති මම නාමං ඡළඞ්‌ගෙ පාරමිං ගතො|
    count |234|
      block |ජඞ්‌ඝාවිහාරං විචරං සසිස්‌සෙහි පුරක්‌ඛතො|
      block |ජටාභාරිකභරිතං කෙණියං නාම තාපසං|
    count |235|
      block |පටියත්‌තාහුතිං දිස්‌වා ඉදං වචනමබ්‍රවිං|
      block |ආවාහො වා විවාහො වා රාජා වා තෙ නිමන්‌තිතො|
    count |236|
      block |ආහුතිං යිට්‌ඨුකාමොහං බ්‍රාහ්‌මණෙ දෙවසම්‌මතෙ|
      block |න නිමන්‌තෙමි රාජානං ආහුතී මෙ න විජ්‌ජති|
    count |237|
      block |න චත්‌ථි මය්‌හමාවාහො විවාහො මෙ න විජ්‌ජති|
      block |සක්‍යානං නන්‌දිජනනො සෙට්‌ඨො ලොකෙ සදෙවකෙ|
    count |238|
      block |සබ්‌බලොකහිතත්‌ථාය සබ්‌බසත්‌තසුඛාවහො|
      block |සො මෙ නිමන්‌තිතො අජ්‌ජ තස්‌සෙතං පටියාදනං|
    count |239|
      block |තිම්‌බරූසකවණ්‌ණාභො අප්‌පමෙය්‍යො අනූපමො|
      block |රූපෙනාසදිසො බුද්‌ධො ස්‌වාතනාය නිමන්‌තිතො|
    count |240|
      block |උක්‌කාමුඛපහට්‌ඨොව ඛදිරඞ්‌ගාරසන්‌නිභො|
      block |විජ්‌ජූපමො මහාවීරො සො මෙ බුද්‌ධො නිමන්‌තිතො|
    count |241|
      block |පබ්‌බතග්‌ගෙ යථා අච්‌චි පුණ්‌ණමායෙව චන්‌දිමා|
      block |නළග්‌ගිවණ්‌ණසඞ්‌කාසො සො මෙ බුද්‌ධො නිමන්‌තිතො|
    count |242|
      block |අසම්‌භීතො භයාතීතො භවන්‌තකරණො මුනි|
      block |සීහූපමො මහාවීරො සො මෙ බුද්‌ධො නිමන්‌තිතො|
    count |243|
      block |කුසලො බුද්‌ධධම්‌මෙහි අපසය්‌හො පරෙහි සො|
      block |නාගූපමො මහාවීරො සො මෙ බුද්‌ධො නිමන්‌තිතො|
    count |244|
      block |සද්‌ධම්‌මාචාරකුසලො බුද්‌ධනාගො අසාදිසො|
      block |උසභූපමො මහාවීරො සො මෙ බුද්‌ධො නිමන්‌තිතො|
    count |245|
      block |අනන්‌තවණ්‌ණො අමිතයසො විචිත්‌තසබ්‌බලක්‌ඛණො|
      block |සක්‌කූපමො මහාවීරො සො මෙ බුද්‌ධො නිමන්‌තිතො|
    count |246|
      block |වසී ගණී පතාපී ච තෙජස්‌සී ච දුරාසදො|
      block |බ්‍රහ්‌මූපමො මහාවීරො සො මෙ බුද්‌ධො නිමන්‌තිතො|
    count |247|
      block |පත්‌තධම්‌මො දසබලො බලාතිබලපාරගො|
      block |ධරණූපමො මහාවීරො සො මෙ බුද්‌ධො නිමන්‌තිතො|
    count |248|
      block |සීලවීචිසමාකිණ්‌ණො ධම්‌මවිඤ්‌ඤාණඛොභිතො|
      block |උදධූපමො මහාවීරො සො මෙ බුද්‌ධො නිමන්‌තිතො|
    count |249|
      block |දුරාසදො දුප්‌පසහො අචලො උග්‌ගතො බ්‍රහා|
      block |නෙරූපමො මහාවීරො සො මෙ බුද්‌ධො නිමන්‌තිතො|
    count |250|
      block |අනන්‌තඤාණො අසමසමො අතුලො අග්‌ගතං ගතො|
      block |ගගනූපමො මහාවීරො සො මෙ බුද්‌ධො නිමන්‌තිතො|
    stand |පන්‌නරසමං භාණවාරං|
    count |251|
      block |පතිට්‌ඨා භයභීතානං තාණො සරණගාමිනං|
      block |අස්‌සාසකො මහාවීරො සො මෙ බුද්‌ධො නිමන්‌තිතො|
    count |252|
      block |ආසයො බුද්‌ධිමන්‌තානං පුඤ්‌ඤක්‌ඛෙත්‌තං සුඛෙසිනං|
      block |රතනාකරො මහාවීරො සො මෙ බුද්‌ධො නිමන්‌තිතො|
    count |253|
      block |අස්‌සාසකො වෙදකරො සාමඤ්‌ඤඵලදායකො|
      block |මෙඝූපමො මහාවීරො සො මෙ බුද්‌ධො නිමන්‌තිතො|
    count |254|
      block |ලොකචක්‌ඛු මහාතෙජො සබ්‌බතමවිනොදනො|
      block |සූරියූපමො මහාවීරො සො මෙ බුද්‌ධො නිමන්‌තිතො|
    count |255|
      block |ආරම්‌මණවිමුත්‌තීසු සභාවදස්‌සනො මුනි|
      block |චන්‌දූපමො මහාවීරො සො මෙ බුද්‌ධො නිමන්‌තිතො|
    count |256|
      block |බුද්‌ධො සමුස්‌සිතො ලොකෙ ලක්‌ඛණෙහි අලඞ්‌කතො|
      block |අප්‌පමෙය්‍යො මහාවීරො සො මෙ බුද්‌ධො නිමන්‌තිතො|
    count |257|
      block |යස්‌ස ඤාණං අප්‌පමෙය්‍යං සීලං යස්‌ස අනූපමං|
      block |විමුත්‌ති අසදිසා යස්‌ස සො මෙ බුද්‌ධො නිමන්‌තිතො|
    count |258|
      block |යස්‌ස ධීති අසදිසා ථාමො යස්‌ස අචින්‌තියො|
      block |යස්‌ස පරක්‌කමො ජෙට්‌ඨො සො මෙ බුද්‌ධො නිමන්‌තිතො|
    count |259|
      block |රාගො දොසො ච මොහො ච විසා සබ්‌බෙ සමූහතා|
      block |අගදූපමො මහාවීරො සො මෙ බුද්‌ධො නිමන්‌තිතො|
    count |260|
      block |ක්‌ලෙසබ්‍යාධිබහුදුක්‌ඛ සබ්‌බතමවිනොදනො|
      block |වෙජ්‌ජූපමො මහාවීරො සො මෙ බුද්‌ධො නිමන්‌තිතො|
    count |261|
      block |බුද්‌ධොති භො යං වදෙසි ඝොසොපෙසො සුදුල්‌ලභො|
      block |බුද්‌ධො බුද්‌ධොති සුත්‌වාන පීති මෙ උදපජ්‌ජථ|
    count |262|
      block |අබ්‌භන්‌තරං අගණ්‌හන්‌තං පීති මෙ බහි නිච්‌ඡරෙ|
      block |සොහං පීතිමනො සන්‌තො ඉදං වචනමබ්‍රවිං|
    count |263|
      block |කහං නු ඛො සො භගවා ලොකජෙට්‌ඨො නරාසභො|
      block |තත්‌ථ ගන්‌ත්‌වා නමස්‌සිස්‌සං සාමඤ්‌ඤඵලදායකං|
    count |264|
      block |පග්‌ගය්‌හ දක්‌ඛිණං බාහුං වෙදජාතො කතඤ්‌ජලී|
      block |ආචික්‌ඛි මෙ ධම්‌මරාජං සොකසල්‌ලවිනොදනං|
    count |265|
      block |උදෙන්‌තංව මහාමෙඝං නීලං අඤ්‌ජනසන්‌නිභං|
      block |සාගරං විය දිස්‌සන්‌තං පස්‌සසෙතං මහාවනං|
    count |266|
      block |එත්‌ථ සො වසතෙ බුද්‌ධො අදන්‌තදමකො මුනි|
      block |විනයන්‌තො ච වෙනෙය්‍යෙ බොධෙන්‌තො බොධිපක්‌ඛියෙ|
    count |267|
      block |පිපාසිතොව උදකං භොජනංව ජිඝච්‌ඡිතො|
      block |ගාවී යථා වච්‌ඡගිද්‌ධා එවාහං විචිනිං ජිනං|
    count |268|
      block |ආචාරඋපචාරඤ්‌ඤූ ධම්‌මානුච්‌ඡවිසංවරං|
      block |සික්‌ඛාපෙමි සකෙ සිස්‌සෙ ගච්‌ඡන්‌තෙ ජිනසන්‌තිකං|
    count |269|
      block |දුරාසදා භගවන්‌තො සීහාව එකචාරිනො|
      block |පදෙ පදං නික්‌ඛිපන්‌තා ආගච්‌ඡෙය්‍යාථ මාණවා|
    count |270|
      block |ආසීවිසො යථා ඝොරො මිගරාජාව කෙසරී|
      block |මත්‌තොව කුඤ්‌ජරො දන්‌තී එවං බුද්‌ධා දුරාසදා|
    count |271|
      block |උක්‌කාසිතඤ්‌ච ඛිපිතං අජ්‌ඣුපෙක්‌ඛිය මාණවා|
      block |පදෙ පදං නික්‌ඛිපන්‌තා උපෙථ බුද්‌ධසන්‌තිකං|
    count |272|
      block |පටිසල්‌ලානගරුකා අප්‌පසද්‌දා දුරාසදා|
      block |දුරූපසඞ්‌කමා බුද්‌ධා ගරූ හොන්‌ති සදෙවකෙ|
    count |273|
      block |යදාහං පඤ්‌හං පුච්‌ඡාමි පටිසම්‌මොදයාමි වා|
      block |අප්‌පසද්‌දා තදා හොථ මුනිභූතාව තිට්‌ඨථ|
    count |274|
      block |යං සො දෙසෙති සම්‌බුද්‌ධො ඛෙමං නිබ්‌බානපත්‌තියා|
      block |තමෙවත්‌ථං නිසාමෙථ සද්‌ධම්‌මසවනං සුඛං|
    count |275|
      block |උපසඞ්‌කම්‌ම සම්‌බුද්‌ධං සම්‌මොදිං මුනිනා අහං|
      block |තං කථං වීතිසාරෙත්‌වා ලක්‌ඛණෙ උපධාරයිං|
    count |276|
      block |ලක්‌ඛණෙ ද්‌වෙ ච කඞ්‌ඛාමි පස්‌සාමි තිංසලක්‌ඛණෙ|
      block |කොසොහිතවත්‌ථගුය්‌හං ඉද්‌ධියා දස්‌සයී මුනි|
    count |277|
      block |ජිව්‌හං නින්‌නාමයිත්‌වාන කණ්‌ණසොතෙ ච නාසිකෙ|
      block |පටිමසි නලාටන්‌තං කෙවලං ඡාදයී ජිනො|
    count |278|
      block |තස්‌සාහං ලක්‌ඛණෙ දිස්‌වා පරිපුණ්‌ණෙ සබ්‍යඤ්‌ජනෙ|
      block |බුද්‌ධොති නිට්‌ඨං ගන්‌ත්‌වාන සහ සිස්‌සෙහි පබ්‌බජිං|
    count |279|
      block |සතෙහි තීහි සහිතො පබ්‌බජිං අනගාරියං|
      block |අද්‌ධමාසෙ අසම්‌පත්‌තෙ සබ්‌බෙ පත්‌තාම්‌හ නිබ්‌බුතිං|
    count |280|
      block |එකතො කම්‌මං කත්‌වාන පුඤ්‌ඤක්‌ඛෙත්‌තෙ අනුත්‌තරෙ|
      block |එකතො සංසරිත්‌වාන එකතො විනිවත්‌තයුං|
    count |281|
      block |ගොපානසියො දත්‌වාන පූගධම්‌මෙ වසිං අහං|
      block |තෙන කම්‌මෙන සුකතෙන අට්‌ඨ හෙතූ ලභාමහං|
    count |282|
      block |දිසාසු පූජිතො හොමි භොගා ච අමිතා මම|
      block |පතිට්‌ඨා හොමි සබ්‌බෙසං තාසො මම න විජ්‌ජති|
    count |283|
      block |බ්‍යාධයො මෙ න විජ්‌ජන්‌ති දීඝායුං පාලයාමි ච|
      block |සුඛුමච්‌ඡවිකො හොමි ආවාසෙ පත්‌ථිතෙ වසෙ|
    count |284|
      block |අට්‌ඨ ගොපානසී දත්‌වා පූගධම්‌මෙ වසිං අහං|
      block |පටිසම්‌භිදාරහත්‌තඤ්‌ච එතං මෙ අපරට්‌ඨමං|
    count |285|
      block |සබ්‌බවොසිතවොසානො කතකිච්‌චො අනාසවො|
      block |අට්‌ඨගොපානසී නාම තව පුත්‌තො මහාමුනි|
    count |286|
      block |පඤ්‌ච ථම්‌භානි දත්‌වාන පූගධම්‌මෙ වසිං අහං|
      block |තෙන කම්‌මෙන සුකතෙන පඤ්‌ච හෙතූ ලභාමහං|
    count |287|
      block |අචලො හොමි මෙත්‌තාය අනූනඞ්‌ගො භවාමහං|
      block |ආදෙය්‍යවචනො හොමි න ධංසෙමි යථා අහං|
    count |288|
      block |අභන්‌තං හොති මෙ චිත්‌තං අඛිලො හොමි කස්‌සචි|
      block |තෙන කම්‌මෙන සුකතෙන විමලො හොමි සාසනෙ|
    count |289|
      block |සගාරවො සප්‌පතිස්‌සො කතකිච්‌චො අනාසවො|
      block |සාවකො තෙ මහාවීර භික්‌ඛු තං වන්‌දතෙ මුනි|
    count |290|
      block |කත්‌වා සුකතපල්‌ලඞ්‌කං සාලායං පඤ්‌ඤපෙසහං|
      block |තෙන කම්‌මෙන සුකතෙන පඤ්‌ච හෙතූ ලභාමහං|
    count |291|
      block |උච්‌චෙ කුලෙ පජායිත්‌වා මහාභොගො භවාමහං|
      block |සබ්‌බසම්‌පත්‌තිකො හොමි මච්‌ඡෙරං මෙ න විජ්‌ජති|
    count |292|
      block |ගමනෙ පත්‌ථිතෙ මය්‌හං පල්‌ලඞ්‌කො උපතිට්‌ඨති|
      block |සහ පල්‌ලඞ්‌කසෙට්‌ඨෙන ගච්‌ඡාමි මම පත්‌ථිතං|
    count |293|
      block |තෙන පල්‌ලඞ්‌කදානෙන තමං සබ්‌බං විනොදයිං|
      block |සබ්‌බාභිඤ්‌ඤාබලප්‌පත්‌තො ථෙරො වන්‌දති තං මුනි|
    count |294|
      block |පරකිච්‌චත්‌තකිච්‌චානි සබ්‌බකිච්‌චානි සාධයිං|
      block |තෙන කම්‌මෙන සුකතෙන පාවිසිං අභයං පුරං|
    count |295|
      block |පරිනිට්‌ඨිතසාලම්‌හි පරිභොගමදාසහං|
      block |තෙන කම්‌මෙන සුකතෙන සෙට්‌ඨත්‌තං අජ්‌ඣුපාගතො|
    count |296|
      block |යෙ කෙචි දමකා ලොකෙ හත්‌ථිඅස්‌සෙ දමෙන්‌ති යෙ|
      block |කරිත්‌වා කාරණා නානා දාරුණෙන දමෙන්‌ති තෙ|
    count |297|
      block |න හෙවං ත්‌වං මහාවීර දමෙසි නරනාරියො|
      block |අදණ්‌ඩෙන අසත්‌ථෙන දමෙසි උත්‌තමෙ දමෙ|
    count |298|
      block |දානස්‌ස වණ්‌ණෙ කිත්‌තෙන්‌තො දෙසනාකුසලො මුනි|
      block |එකපඤ්‌හං කථෙන්‌තොව බොධෙසි තිසතෙ මුනි|
    count |299|
      block |දන්‌තා මයං සාරථිනා සුවිමුත්‌තා අනාසවා|
      block |සබ්‌බාභිඤ්‌ඤාබලපත්‌තා නිබ්‌බුතා උපධික්‌ඛයෙ|
    count |300|
      block |සතසහස්‌සිතො කප්‌පෙ යං දානමදදිං තදා|
      block |අතික්‌කන්‌තා භයා සබ්‌බෙ සාලාදානස්‌සිදං ඵලං|
    count |301|
      block |කිලෙසා ඣාපිතා මය්‌හං…පෙ … විහරාමි අනාසවො|
    count |302|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |303|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා සෙලො සපරිසො භගවතො සන්‌තිකෙ ඉමා ගාථායො අභාසිත්‌ථාති|
    stand |සෙලත්‌ථෙරස්‌සාපදානං දුතියං|
  block |සබ්‌බකිත්‌තිකත්‌ථෙරඅපදානං|
    count |304|
      block |කණිකාරංව ජලිතං දීපරුක්‌ඛංව උජ්‌ජලං|
      block |ඔසධිංව විරොචන්‌තං විජ්‌ජුතං ගගනෙ යථා|
    count |305|
      block |අසම්‌භීතං අනුත්‌තාසිං මිගරාජංව කෙසරිං|
      block |ඤාණාලොකං පකාසෙන්‌තං මද්‌දන්‌තං තිත්‌ථියෙ ගණෙ|
    count |306|
      block |උද්‌ධරන්‌තං ඉමං ලොකං ඡිද්‌දන්‌තං සබ්‌බසංසයං|
      block |ගජ්‌ජන්‌තං මිගරාජංව අද්‌දසං ලොකනායකං|
    count |307|
      block |ජටාජිනධරො ආසිං බ්‍රහා උජු පතාපවා|
      block |වාකචීරං ගහෙත්‌වාන පාදමූලෙ අපත්‌ථරිං|
    count |308|
      block |කාළානුසාරියං ගය්‌හ අනුලිම්‌පිං තථාගතං|
      block |සම්‌බුද්‌ධමනුලිම්‌පෙත්‌වා සන්‌ථවිං ලොකනායකං|
    count |309|
      block |සමුද්‌ධරසිමං ලොකං ඔඝතිණ්‌ණ මහාමුනි|
      block |ඤාණාලොකෙන ජොතෙසි නාවටං ඤාණමුත්‌තමං|
    count |310|
      block |ධම්‌මචක්‌කං පවත්‌තෙසි මද්‌දසෙ පරතිත්‌ථියෙ|
      block |උසභො ජිතසඞ්‌ගාමො සම්‌පකම්‌පෙසි මෙදනිං|
    count |311|
      block |මහාසමුද්‌දෙ ඌමියො වෙලන්‌තම්‌හි පභිජ්‌ජරෙ|
      block |තථෙව තව ඤාණම්‌හි සබ්‌බදිට්‌ඨී පභිජ්‌ජරෙ|
    count |312|
      block |සුඛුමච්‌ඡිකජාලෙන සරම්‌හි සම්‌පතානිතෙ|
      block |අන්‌තොජාලිකතා පාණා පීළිතා හොන්‌ති තාවදෙ|
    count |313|
      block |තථෙව තිත්‌ථියා ලොකෙ පුථුපාසණ්‌ඩනිස්‌සිතා|
      block |අන්‌තොඤාණවරෙ තුය්‌හං පරිවත්‌තන්‌ති මාරිස|
    count |314|
      block |පතිට්‌ඨා වුය්‌හතං ඔඝෙ ත්‌වඤ්‌හි නාථො අබන්‌ධුනං|
      block |භයට්‌ටිතානං සරණං මුත්‌තිත්‌ථීනං පරායණං|
    count |315|
      block |එකවීරො අසදිසො මෙත්‌තාකරුණසඤ්‌චයො|
      block |අසමො සුසමො සන්‌තො වසී තාදී ජිතඤ්‌ජයො|
    count |316|
      block |ධීරො විගතසම්‌මොහො අනෙජො අකථංකථී|
      block |තුසිතො වන්‌තදොසොසි නිම්‌මලො සංයතො සුචි|
    count |317|
      block |සඞ්‌ගාතිගො හතමදො තෙවිජ්‌ජො තිභවන්‌තගො|
      block |සීමාතිගො ධම්‌මගරු ගතත්‌ථො හිතවබ්‌භුතො|
    count |318|
      block |තාරකො ත්‌වං යථා නාවා නිධීවස්‌සාසකාරකො|
      block |අසම්‌භීතො යථා සීහො ගජරාජාව දප්‌පිතො|
    count |319|
      block |ථොමෙත්‌වා දසගාථාහි පදුමුත්‌තරං මහායසං|
      block |වන්‌දිත්‌වා සත්‌ථුනො පාදෙ තුණ්‌හී අට්‌ඨාසහං තදා|
    count |320|
      block |පදුමුත්‌තරො ලොකවිදූ ආහුතීනං පටිග්‌ගහො|
      block |භික්‌ඛුසඞ්‌ඝෙ ඨිතො සත්‌ථා ඉමා ගාථා අභාසථ|
    count |321|
      block |යො මෙ සීලඤ්‌ච ඤාණඤ්‌ච සද්‌ධම්‌මඤ්‌චාපි වණ්‌ණයි|
      block |තමහං කිත්‌තයිස්‌සාමි සුණාථ මම භාසතො|
    count |322|
      block |සට්‌ඨි කප්‌පසහස්‌සානි දෙවලොකෙ රමිස්‌සති|
      block |අඤ්‌ඤෙ දෙවෙභිභවිත්‌වා ඉස්‌සරං කාරයිස්‌සති|
    count |323|
      block |සො පච්‌ඡා පබ්‌බජිත්‌වාන සුක්‌කමූලෙන චොදිතො|
      block |ගොතමස්‌ස භගවතො සාසනෙ පබ්‌බජිස්‌සති|
    count |324|
      block |පබ්‌බජිත්‌වාන කායෙන පාපකම්‌මං විවජ්‌ජිය|
      block |සබ්‌බාසවෙ පරිඤ්‌ඤාය නිබ්‌බායිස්‌සතිනාසවො|
    count |325|
      block |යථාපි මෙඝො ථනයං තප්‌පෙති මෙදිනිං ඉමං|
      block |තථෙව ත්‌වං මහාවීර ධම්‌මෙන තප්‌පයී මමං|
    count |326|
      block |සීලං පඤ්‌ඤඤ්‌ච ධම්‌මඤ්‌ච ථවිත්‌වා ලොකනායකං|
      block |පත්‌තොම්‌හි පරමං සන්‌තිං නිබ්‌බානං පදමච්‌චුතං|
    count |327|
      block |අහො නූන ස භගවා චිරං තිට්‌ඨෙය්‍ය චක්‌ඛුමා|
      block |අඤ්‌ඤාතඤ්‌ච විජානෙය්‍යුං ඵුසෙය්‍යුං අමතං පදං|
    count |328|
      block |අයං මෙ පච්‌ඡිමා ජාති භවා සබ්‌බෙ සමූහතා|
      block |සබ්‌බාසවෙ පරිඤ්‌ඤාය විහරාමි අනාසවො|
    count |329|
      block |සතසහස්‌සිතො කප්‌පෙ යං බුද්‌ධමභිථොමයිං|
      block |දුග්‌ගතිං නාභිජානාමි කිත්‌තනාය ඉදං ඵලං|
    count |330|
      block |කිලෙසා ඣාපිතා මය්‌හං භවා සබ්‌බෙ සමූහතා|
      block |සබ්‌බාසවා පරික්‌ඛීණා නත්‌ථි දානි පුනබ්‌භවො|
    count |331|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |332|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා සබ්‌බකිත්‌තිකො ථෙරො ඉමා ගාථායො අභාසිත්‌ථාති|
    stand |සබ්‌බකිත්‌තිකත්‌ථෙරස්‌සාපදානං තතියං|
  block |මධුදායකත්‌ථෙරඅපදානං|
    count |333|
      block |සින්‌ධුයා නදියා තීරෙ සුකතො අස්‌සමො මම|
      block |තත්‌ථ වාචෙමහං සිස්‌සෙ ඉතිහාසං සලක්‌ඛණං|
    count |334|
      block |ධම්‌මකාමා විනීතා තෙ සොතුකාමා සුසාසනං|
      block |ඡළඞ්‌ගෙ පාරමිප්‌පත්‌තා සින්‌ධුකූලෙ වසන්‌ති තෙ|
    count |335|
      block |උප්‌පාතගමනෙ චෙව ලක්‌ඛණෙසු ච කොවිදා|
      block |උත්‌තමත්‌ථං ගවෙසන්‌තා වසන්‌ති විපිනෙ තදා|
    count |336|
      block |සුමෙධො නාම සම්‌බුද්‌ධො ලොකෙ උප්‌පජ්‌ජි තාවදෙ|
      block |අම්‌හාකං අනුකම්‌පන්‌තො උපාගච්‌ඡි විනායකො|
    count |337|
      block |උපාගතං මහාවීරං සුමෙධං ලොකනායකං|
      block |තිණසන්‌ථාරකං කත්‌වා ලොකජෙට්‌ඨස්‌සදාසහං|
    count |338|
      block |විපිනාතො මධුං ගය්‌හ බුද්‌ධසෙට්‌ඨස්‌සදාසහං|
      block |සම්‌බුද්‌ධො පරිභුඤ්‌ජිත්‌වා ඉදං වචනමබ්‍රවි|
    count |339|
      block |යො තං අදාසි මධුං මෙ පසන්‌නො සෙහි පාණිභි|
      block |තමහං කිත්‌තයිස්‌සාමි සුණාථ මම භාසතො|
    count |340|
      block |ඉමිනා මධුදානෙන තිණසන්‌ථාරකෙන ච|
      block |තිංස කප්‌පසහස්‌සානි දෙවලොකෙ රමිස්‌සති|
    count |341|
      block |තිංස කප්‌පසහස්‌සම්‌හි ඔක්‌කාකකුලසම්‌භවො|
      block |ගොතමො නාම ගොත්‌තෙන සත්‌ථා ලොකෙ භවිස්‌සති|
    count |342|
      block |තස්‌ස ධම්‌මෙසු දායාදො ඔරසො ධම්‌මනිම්‌මිතො|
      block |සබ්‌බාසවෙ පරිඤ්‌ඤාය නිබ්‌බායිස්‌සතිනාසවො|
    count |343|
      block |දෙවලොකා ඉධාගන්‌ත්‌වා මාතුකුච්‌ඡිං උපාගතෙ|
      block |මධුවස්‌සං පවස්‌සිත්‌ථ ඡාදයං මධුනා මහිං|
    count |344|
      block |මයි නික්‌ඛන්‌තමත්‌තම්‌හි කුච්‌ඡියා ච සුදුත්‌තරා|
      block |තත්‍රාපි මධුවස්‌සං මෙ වස්‌සතෙ නිච්‌චකාලිකං|
    count |345|
      block |අගාරා අභිනික්‌ඛම්‌ම පබ්‌බජිං අනගාරියං|
      block |ලාභී අන්‌නස්‌ස පානස්‌ස මධුදානස්‌සිදං ඵලං|
    count |346|
      block |සබ්‌බකාමසමිද්‌ධොහං භවිත්‌වා දෙවමානුසෙ|
      block |තෙනෙව මධුදානෙන පත්‌තොම්‌හි ආසවක්‌ඛයං|
    count |347|
      block |වුට්‌ඨම්‌හි දෙවෙ චතුරඞ්‌ගුලෙ තිණෙ සම්‌පුප්‌ඵිතෙ ධරණීරුහෙ සඤ්‌ඡන්‌නෙ|
      block |සුඤ්‌ඤෙ ඝරෙ මණ්‌ඩපරුක්‌ඛමූලකෙ වසාමි නිච්‌චං සුඛිතො අනාසවො|
    count |348|
      block |මජ්‌ඣෙ මහන්‌තෙ හීනෙ ච භවෙ සබ්‌බෙ අතික්‌කමිං|
      block |අජ්‌ජ මෙ ආසවා ඛීණා නත්‌ථි දානි පුනබ්‌භවො|
    count |349|
      block |තිංසකප්‌පසහස්‌සම්‌හි යං දානමදදිං තදා|
      block |දුග්‌ගතිං නාභිජානාමි මධුදානස්‌සිදං ඵලං|
    count |350|
      block |කිලෙසා ඣාපිතා මය්‌හං භවා සබ්‌බෙ සමූහතා|
      block |සබ්‌බාසවා පරික්‌ඛීණා නත්‌ථි දානි පුනබ්‌භවො|
    count |351|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |352|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා මධුදායකො ථෙරො ඉමා ගාථායො අභාසිත්‌ථාති|
    stand |මධුදායකත්‌ථෙරස්‌සාපදානං චතුත්‌ථං|
  block |පදුමකූටාගාරියත්‌ථෙරඅපදානං|
    count |353|
      block |පියදස්‌සී නාම භගවා සයම්‌භූ ලොකනායකො|
      block |විවෙකකාමො සම්‌බුද්‌ධො සමාධිකුසලො මුනි|
    count |354|
      block |වනසණ්‌ඩං සමොගය්‌හ පියදස්‌සී මහාමුනි|
      block |පංසුකූලං පත්‌ථරිත්‌වා නිසීදි පුරිසුත්‌තමො|
    count |355|
      block |මිගලුද්‌දො පුරෙ ආසිං අරඤ්‌ඤෙ කානනෙ අහං|
      block |පසදං මිගමෙසන්‌තො ආහිණ්‌ඩාමි අහං තදා|
    count |356|
      block |තත්‌ථද්‌දසාසිං සම්‌බුද්‌ධං ඔඝතිණ්‌ණමනාසවං|
      block |පුප්‌ඵිතං සාලරාජංව සතරංසිංව උග්‌ගතං|
    count |357|
      block |දිස්‌වානහං දෙවදෙවං පියදස්‌සිං මහායසං|
      block |ජාතස්‌සරං සමොගය්‌හ පදුමං ආහරිං තදා|
    count |358|
      block |ආහරිත්‌වාන පදුමං සතපත්‌තං මනොරමං|
      block |කූටාගාරං කරිත්‌වාන ඡාදයිං පදුමෙනහං|
    count |359|
      block |අනුකම්‌පකො කාරුණිකො පියදස්‌සී මහාමුනි|
      block |සත්‌තරත්‌තින්‌දිවං බුද්‌ධො කූටාගාරෙ වසී ජිනො|
    count |360|
      block |පුරාණං ඡඩ්‌ඩයිත්‌වාන නවෙන ඡාදයිං අහං|
      block |අඤ්‌ජලිං පග්‌ගහෙත්‌වාන අට්‌ඨාසිං තාවදෙ අහං|
    count |361|
      block |වුට්‌ඨහිත්‌වා සමාධිම්‌හා පියදස්‌සී මහාමුනි|
      block |දිසං අනුවිලොකෙන්‌තො නිසීදි ලොකනායකො|
    count |362|
      block |තදා සුදස්‌සනො නාම උපට්‌ඨාකො මහිද්‌ධිකො|
      block |චිත්‌තමඤ්‌ඤාය බුද්‌ධස්‌ස පියදස්‌සිස්‌ස සත්‌ථුනො|
    count |363|
      block |අසීතියා සහස්‌සෙහි භික්‌ඛූහි පරිවාරිතො|
      block |වනන්‌තෙ සුඛමාසීනං උපෙසි ලොකනායකං|
    count |364|
      block |යාවතා වනසණ්‌ඩම්‌හි අධිවත්‌ථා ච දෙවතා|
      block |බුද්‌ධස්‌ස චිත්‌තමඤ්‌ඤාය සබ්‌බෙ සන්‌නිපතුං තදා|
    count |365|
      block |සමාගතෙසු යක්‌ඛෙසු කුම්‌භණ්‌ඩෙ සහරක්‌ඛසෙ|
      block |භික්‌ඛුසඞ්‌ඝෙ ච සම්‌පත්‌තෙ ගාථා පබ්‍යාහරී ජිනො|
    count |366|
      block |යො මං සත්‌තාහං පූජෙසි ආවාසඤ්‌ච අකාසි මෙ|
      block |තමහං කිත්‌තයිස්‌සාමි සුණාථ මම භාසතො|
    count |367|
      block |සුදුද්‌දසං සුනිපුණං ගම්‌භීරං සුප්‌පකාසිතං|
      block |ඤාණෙන කිත්‌තයිස්‌සාමි සුණාථ මම භාසතො|
    count |368|
      block |චතුද්‌දසානි කප්‌පානි දෙවරජ්‌ජං කරිස්‌සති|
      block |කූටාගාරං මහන්‌තස්‌ස පද්‌මපුප්‌ඵෙහි ඡාදිතං|
    count |369|
      block |ආකාසෙ ධාරයිස්‌සති පුප්‌ඵකම්‌මස්‌සිදං ඵලං|
      block |චතුබ්‌බීසෙ කප්‌පසතෙ වොකිණ්‌ණං සංසරිස්‌සති|
    count |370|
      block |තත්‌ථ පුප්‌ඵමයං බ්‍යම්‌හං ආකාසෙ ධාරයිස්‌සති|
      block |යථා පදුමපත්‌තම්‌හි තොයං න උපලිම්‌පති|
    count |371|
      block |තථෙවීමස්‌ස ඤාණම්‌හි කිලෙසා නොපලිම්‌පරෙ|
      block |මනසා විනිවට්‌ටෙත්‌වා පඤ්‌ච නීවරණෙ අයං|
    count |372|
      block |චිත්‌තං ජනෙත්‌වා නෙක්‌ඛම්‌මෙ අගාරා පබ්‌බජිස්‌සති|
      block |තතො පුප්‌ඵමයෙ බ්‍යම්‌හෙ ධාරෙන්‌තෙ නික්‌ඛමිස්‌සති|
    count |373|
      block |රුක්‌ඛමූලෙ වසන්‌තස්‌ස නිපකස්‌ස සතීමතො|
      block |තත්‌ථ පුප්‌ඵමයං බ්‍යම්‌හං මත්‌ථකෙ ධාරයිස්‌සති|
    count |374|
      block |චීවරං පිණ්‌ඩපාතඤ්‌ච පච්‌චයං සයනාසනං|
      block |දත්‌වාන භික්‌ඛුසඞ්‌ඝස්‌ස නිබ්‌බායිස්‌සතිනාසවො|
    count |375|
      block |කූටාගාරෙන චරතා පබ්‌බජ්‌ජං අභිනික්‌ඛමිං|
      block |රුක්‌ඛමූලෙ වසන්‌තම්‌පි කූටාගාරං ධරීයති|
    count |376|
      block |චීවරෙ පිණ්‌ඩපාතෙ ච චෙතනා මෙ න විජ්‌ජති|
      block |පුඤ්‌ඤකම්‌මෙන සංයුත්‌තො ලභාමි පරිනිට්‌ඨිතං|
    count |377|
      block |ගණනාතො අසඞ්‌ඛෙය්‍යා කප්‌පකොටී බහූ මම|
      block |රිත්‌තකා තෙ අතික්‌කන්‌තා පමුත්‌තා ලොකනායකා|
    count |378|
      block |අට්‌ඨාරසෙ කප්‌පසතෙ පියදස්‌සී විනායකො|
      block |තමහං පයිරුපාසිත්‌වා ඉමං යොනිං උපාගතො|
    count |379|
      block |ඉධ පස්‌සාමි සම්‌බුද්‌ධං අනොමං නාම චක්‌ඛුමං|
      block |තමහං උපගන්‌ත්‌වාන පබ්‌බජිං අනගාරියං|
    count |380|
      block |දුක්‌ඛස්‌සන්‌තකරො බුද්‌ධො මග්‌ගං මෙ දෙසයී ජිනො|
      block |තස්‌ස ධම්‌මං සුණිත්‌වාන පත්‌තොම්‌හි අචලං පදං|
    count |381|
      block |තොසයිත්‌වාන සම්‌බුද්‌ධං ගොතමං සක්‍යපුඞ්‌ගවං|
      block |සබ්‌බාසවෙ පරිඤ්‌ඤාය විහරාමි අනාසවො|
    count |382|
      block |අට්‌ඨාරසෙ කප්‌පසතෙ යං බුද්‌ධමභිපූජයිං|
      block |දුග්‌ගතිං නාභිජානාමි බුද්‌ධපූජායිදං ඵලං|
    count |383|
      block |කිලෙසා ඣාපිතා මය්‌හං භවා සබ්‌බෙ සමූහතා|
      block |සබ්‌බාසවා පරික්‌ඛීණා නත්‌ථි දානි පුනබ්‌භවො|
    count |384|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |385|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා පදුමකූටාගාරියො ථෙරො ඉමා ගාථායො අභාසිත්‌ථාති|
    stand |පදුමකූටාගාරියත්‌ථෙරස්‌සාපදානං පඤ්‌චමං|
  block |බාකුලත්‌ථෙරඅපදානං|
    count |386|
      block |හිමවන්‌තස්‌සාවිදූරෙ සොභිතො නාම පබ්‌බතො|
      block |අස්‌සමො සුකතො මය්‌හං සකසිස්‌සෙහි මාපිතො|
    count |387|
      block |මණ්‌ඩපා ච බහූ තත්‌ථ පුප්‌ඵිතා සින්‌දුවාරකා|
      block |කපිත්‌ථා ච බහූ තත්‌ථ පුප්‌ඵිතා ජීවජීවකා|
    count |388|
      block |නිග්‌ගුණ්‌ඩියො බහූ තත්‌ථ බදරාමලකානි ච|
      block |ඵාරුසකා අලාබූ ච පුණ්‌ඩරීකා ච පුප්‌ඵිතා|
    count |389|
      block |ආළකා බෙලුවා තත්‌ථ කදලී මාතුලුඞ්‌ගකා|
      block |මහානාමා බහූ තත්‌ථ අජ්‌ජුනා ච පියඞ්‌ගුකා|
    count |390|
      block |කොසම්‌බා සළලා නිම්‌බා නිග්‍රොධා ච කපිත්‌ථනා|
      block |එදිසො අස්‌සමො මය්‌හං සසිස්‌සොහං තහිං වසිං|
    count |391|
      block |අනොමදස්‌සී භගවා සයම්‌භූ ලොකනායකො|
      block |ගවෙසං පටිසල්‌ලානං මමස්‌සමමුපාගමි|
    count |392|
      block |උපෙතම්‌හි මහාවීරෙ අනොමදස්‌සිමහායසෙ|
      block |ඛණෙන ලොකනාථස්‌ස වාතාබාධො සමුට්‌ඨහි|
    count |393|
      block |විචරන්‌තො අරඤ්‌ඤම්‌හි අද්‌දසං ලොකනායකං|
      block |උපගන්‌ත්‌වාන සම්‌බුද්‌ධං චක්‌ඛුමන්‌තං මහායසං|
    count |394|
      block |ඉරියඤ්‌චාපි දිස්‌වාන උපලක්‌ඛෙසහං තදා|
      block |අසංසයඤ්‌හි බුද්‌ධස්‌ස බ්‍යාධි නො උදපජ්‌ජථ|
    count |395|
      block |ඛිප්‌පං අස්‌සමමාගඤ්‌ඡිං මම සිස්‌සාන සන්‌තිකෙ|
      block |භෙසජ්‌ජං කත්‌තුකාමොහං සිස්‌සෙ ආමන්‌තයිං තදා|
    count |396|
      block |පටිස්‌සුණිත්‌වාන මෙ වාක්‍යං සිස්‌සා සබ්‌බෙ සගාරවා|
      block |එකජ්‌ඣං සන්‌නිපතිංසු සත්‌ථුගාරවතා මම|
    count |397|
      block |ඛිප්‌පං පබ්‌බතමාරුය්‌හ සබ්‌බොසධමහාසහං|
      block |පානීයයොගං කත්‌වාන බුද්‌ධසෙට්‌ඨස්‌සදාසහං|
    count |398|
      block |පරිභුත්‌තෙ මහාවීරෙ සබ්‌බඤ්‌ඤුලොකනායකෙ|
      block |ඛිප්‌පං වාතො වූපසමි සුගතස්‌ස මහෙසිනො|
    count |399|
      block |පස්‌සද්‌ධං දරථං දිස්‌වා අනොමදස්‌සී මහායසො|
      block |සකාසනෙ නිසීදිත්‌වා ඉමා ගාථා අභාසථ|
    count |400|
      block |යො මෙ පාදාසි භෙසජ්‌ජං බ්‍යාධිඤ්‌ච සමයී මම|
      block |තමහං කිත්‌තයිස්‌සාමි සුණාථ මම භාසතො|
    count |401|
      block |කප්‌පසතසහස්‌සානි දෙවලොකෙ රමිස්‌සති|
      block |වාදිතෙ තූරියෙ තත්‌ථ මොදිස්‌සති සදා අයං|
    count |402|
      block |මනුස්‌සලොකමාගන්‌ත්‌වා සුක්‌කමූලෙන චොදිතො|
      block |සහස්‌සක්‌ඛත්‌තුං රාජා ච චක්‌කවත්‌තී භවිස්‌සති|
    count |403|
      block |පඤ්‌චපඤ්‌ඤාසකප්‌පම්‌හි අනොමො නාම ඛත්‌තියො|
      block |චාතුරන්‌තො විජිතාවී ජම්‌බුමණ්‌ඩස්‌ස ඉස්‌සරො|
    count |404|
      block |සත්‌තරතනසම්‌පන්‌නො චක්‌කවත්‌තී මහබ්‌බලො|
      block |තාවතිංසෙපි ඛොභෙත්‌වා ඉස්‌සරං කාරයිස්‌සති|
    count |405|
      block |දෙවභූතො මනුස්‌සො වා අප්‌පාබාධො භවිස්‌සති|
      block |පරිග්‌ගහං විවජ්‌ජෙත්‌වා බ්‍යාධිං ලොකෙ තරිස්‌සති|
    count |406|
      block |අප්‌පරිමෙය්‍යෙ ඉතො කප්‌පෙ ඔක්‌කාකකුලසම්‌භවො|
      block |ගොතමො නාම ගොත්‌තෙන සත්‌ථා ලොකෙ භවිස්‌සති|
    count |407|
      block |තස්‌ස ධම්‌මෙසු දායාදො ඔරසො ධම්‌මනිම්‌මිතො|
      block |සබ්‌බාසවෙ පරිඤ්‌ඤාය නිබ්‌බායිස්‌සතිනාසවො|
    count |408|
      block |කිලෙසෙ ඣාපයිත්‌වාන තණ්‌හාසොතං තරිස්‌සති|
      block |බාකුලො නාම නාමෙන හෙස්‌සති සත්‌ථු සාවකො|
    count |409|
      block |ඉදං සබ්‌බං අභිඤ්‌ඤාය ගොතමො සක්‍යපුඞ්‌ගවො|
      block |භික්‌ඛුසඞ්‌ඝෙ නිසීදිත්‌වා එතදග්‌ගෙ ඨපෙස්‌සති|
    count |410|
      block |අනොමදස්‌සී භගවා සයම්‌භූ ලොකනායකො|
      block |විවෙකානුවිලොකෙන්‌තො මමස්‌සමමුපාගමි|
    count |411|
      block |උපාගතං මහාවීරං සබ්‌බඤ්‌ඤුං ලොකනායකං|
      block |සබ්‌බොසධෙන තප්‌පෙසිං පසන්‌නො සෙහි පාණිභි|
    count |412|
      block |තස්‌ස මෙ සුකතං කම්‌මං සුඛෙත්‌තෙ බීජසම්‌පදා|
      block |ඛෙපෙතුං නෙව සක්‌කොමි තදා හි සුකතං මම|
    count |413|
      block |ලාභා මම සුලද්‌ධං මෙ යොහං අද්‌දක්‌ඛි නායකං|
      block |තෙන කම්‌මාවසෙසෙන පත්‌තොම්‌හි අචලං පදං|
    count |414|
      block |සබ්‌බමෙතං අභිඤ්‌ඤාය ගොතමො සක්‍යපුඞ්‌ගවො|
      block |භික්‌ඛුසඞ්‌ඝෙ නිසීදිත්‌වා එතදග්‌ගෙ ඨපෙසි මං|
    count |415|
      block |අපරිමෙය්‍යෙ ඉතො කප්‌පෙ යං කම්‌මමකරිං තදා|
      block |දුග්‌ගතිං නාභිජානාමි භෙසජ්‌ජස්‌ස ඉදං ඵලං|
    count |416|
      block |කිලෙසා ඣාපිතා මය්‌හං භවා සබ්‌බෙ සමූහතා|
      block |සබ්‌බාසවා පරික්‌ඛීණා නත්‌ථි දානි පුනබ්‌භවො|
    count |417|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |418|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
      block |ඉත්‌ථං සුදං ආයස්‌මා බාකුලො ථෙරො ඉමා ගාථායො අභාසිත්‌ථාති|
    stand |බාකුලත්‌ථෙරස්‌සාපදානං ඡට්‌ඨං|
  block |ගිරිමානන්‌දත්‌ථෙරඅපදානං|
    count |419|
      block |භරියා මෙ කාලඞ්‌කතා පුත්‌තො සීවථිකං ගතො|
      block |මාතා පිතා මතා භාතා එකචිතම්‌හි ඩය්‌හරෙ|
    count |420|
      block |තෙන සොකෙන සන්‌තත්‌තො කිසො පණ්‌ඩු අහොසහං|
      block |චිත්‌තක්‌ඛෙපො ච මෙ ආසි තෙන සොකෙන අට්‌ටිතො|
    count |421|
      block |සොකසල්‌ලපරෙතොහං වනන්‌තමුපසඞ්‌කමිං|
      block |පවත්‌තඵලං භුඤ්‌ජිත්‌වා රුක්‌ඛමූලෙ වසාමහං|
    count |422|
      block |සුමෙධො නාම සම්‌බුද්‌ධො දුක්‌ඛස්‌සන්‌තකරො ජිනො|
      block |මමුද්‌ධරිතුකාමො සො ආගඤ්‌ඡි මම සන්‌තිකං|
    count |423|
      block |පදසද්‌දං සුණිත්‌වාන සුමෙධස්‌ස මහෙසිනො|
      block |පග්‌ගහෙත්‌වානහං සීසං උල්‌ලොකෙසිං මහාමුනිං|
    count |424|
      block |උපාගතෙ මහාවීරෙ පීති මෙ උදපජ්‌ජථ|
      block |තදාසිමෙකග්‌ගමනො දිස්‌වා තං ලොකනායකං|
    count |425|
      block |සතිං පටිලභිත්‌වාන පණ්‌ණමුට්‌ඨිමදාසහං|
      block |නිසීදි භගවා තත්‌ථ අනුකම්‌පාය චක්‌ඛුමා|
    count |426|
      block |නිසජ්‌ජ තත්‌ථ භගවා සුමෙධො ලොකනායකො|
      block |ධම්‌මං මෙ කථයී බුද්‌ධො සොකසල්‌ලවිනොදනං|
    count |427|
      block |අනව්‌හිතා තතො ආගුං අනනුඤ්‌ඤාතා ඉතො ගතා|
      block |යථාගතා තථා ගතා තත්‌ථ කා පරිදෙවනා|
    count |428|
      block |යථාපි පථිකා සත්‌තා වස්‌සමානාය වුට්‌ඨියා|
      block |සභණ්‌ඩා උපගච්‌ඡන්‌ති වස්‌සස්‌සාපතනාය තෙ|
    count |429|
      block |වස්‌සෙ ච තෙ ඔරමිතෙ සම්‌පයන්‌ති යදිච්‌ඡකං|
      block |එවං මාතා පිතා තුය්‌හං තත්‌ථ කා පරිදෙවනා|
    count |430|
      block |ආගන්‌තුකා පාහුනකා චලිතෙරිතකම්‌පිතා|
      block |එවං මාතා පිතා තුය්‌හං තත්‌ථ කා පරිදෙවනා|
    count |431|
      block |යථාපි උරගො ජිණ්‌ණං හිත්‌වා ගච්‌ඡති සං තචං|
      block |එවං මාතා පිතා තුය්‌හං සං තනුං ඉධ හීයරෙ|
    count |432|
      block |බුද්‌ධස්‌ස ගිරමඤ්‌ඤාය සොකසල්‌ලං විවජ්‌ජයිං|
      block |පාමොජ්‌ජං ජනයිත්‌වාන බුද්‌ධසෙට්‌ඨං අවන්‌දහං|
    count |433|
      block |වන්‌දිත්‌වාන මහානාගං පූජයිං ගිරිමඤ්‌ජරිං|
      block |දිබ්‌බගන්‌ධං සම්‌පවන්‌තං සුමෙධං ලොකනායකං|
    count |434|
      block |පූජයිත්‌වාන සම්‌බුද්‌ධං සිරෙ කත්‌වාන අඤ්‌ජලිං|
      block |අනුස්‌සරං ගුණග්‌ගානි සන්‌ථවිං ලොකනායකං|
    count |435|
      block |නිත්‌තිණ්‌ණොසි මහාවීර සබ්‌බඤ්‌ඤු ලොකනායක|
      block |සබ්‌බෙ සත්‌තෙ උද්‌ධරසි ඤාණෙන ත්‌වං මහාමුනෙ|
    count |436|
      block |විමතිං ද්‌වෙළ්‌හකං වාපි සඤ්‌ඡින්‌දසි මහාමුනෙ|
      block |පටිපාදෙසි මෙ මග්‌ගං තව ඤාණෙන චක්‌ඛුම|
    count |437|
      block |අරහා වසිපත්‌තා ච ඡළභිඤ්‌ඤා මහිද්‌ධිකා|
      block |අන්‌තලික්‌ඛචරා ධීරා පරිවාරෙන්‌ති තාවදෙ|
    count |438|
      block |පටිපන්‌නා ච සෙඛා ච ඵලට්‌ඨා සන්‌ති සාවකා|
      block |සූරොදයෙව පදුමා පුප්‌ඵන්‌ති තව සාවකා|
    count |439|
      block |මහාසමුද්‌දොවක්‌ඛොභො අතුලොපි දුරුත්‌තරො|
      block |එවං ඤාණෙන සම්‌පන්‌නො අප්‌පමෙය්‍යොසි චක්‌ඛුම|
    count |440|
      block |වන්‌දිත්‌වාහං ලොකජිනං චක්‌ඛුමන්‌තං මහායසං|
      block |පුථු දිසා නමස්‌සන්‌තො පටිකුටිකො අගඤ්‌ඡහං|
    count |441|
      block |දෙවලොකා චවිත්‌වාන සම්‌පජානො පතිස්‌සතො|
      block |ඔක්‌කමිං මාතුයා කුච්‌ඡිං සන්‌ධාවන්‌තො භවාභවෙ|
    count |442|
      block |අගාරා අභිනික්‌ඛම්‌ම පබ්‌බජිං අනගාරියං|
      block |ආතාපී නිපකො ඣායී පටිසල්‌ලානගොචරො|
    count |443|
      block |පධානං පදහිත්‌වාන තොසයිත්‌වා මහාමුනිං|
      block |චන්‌දොවබ්‌භඝනා මුත්‌තො විචරාමි අහං සදා|
    count |444|
      block |විවෙකමනුයුත්‌තොම්‌හි උපසන්‌තො නිරූපධි|
      block |සබ්‌බාසවෙ පරිඤ්‌ඤාය විහරාමි අනාසවො|
    count |445|
      block |තිංසකප්‌පසහස්‌සම්‌හි යං බුද්‌ධමභිපූජයිං|
      block |දුග්‌ගතිං නාභිජානාමි බුද්‌ධපූජායිදං ඵලං|
    count |446|
      block |කිලෙසා ඣාපිතා මය්‌හං භවා සබ්‌බෙ සමූහතා|
      block |සබ්‌බාසවා පරික්‌ඛීණා නත්‌ථි දානි පුනබ්‌භවො|
    count |447|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |448|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා ගිරිමානන්‌දො ථෙරො ඉමා ගාථායො අභාසිත්‌ථාති|
    stand |ගිරිමානන්‌දත්‌ථෙරස්‌සාපදානං සත්‌තමං|
  block |සළලමණ්‌ඩපියත්‌ථෙරඅපදානං|
    count |449|
      block |නිබ්‌බුතෙ කකුසන්‌ධම්‌හි බ්‍රාහ්‌මණම්‌හි වුසීමති|
      block |ගහෙත්‌වා සළලං මාලං මණ්‌ඩපං කාරයිං අහං|
    count |450|
      block |තාවතිංසගතො සන්‌තො ලභාමි බ්‍යම්‌හමුත්‌තමං|
      block |අඤ්‌ඤෙ දෙවෙතිරොචාමි පුඤ්‌ඤකම්‌මස්‌සිදං ඵලං|
    count |451|
      block |දිවා වා යදි වා රත්‌තිං චඞ්‌කමන්‌තො ඨිතො චහං|
      block |ඡන්‌නො සළලපුප්‌ඵෙහි පුඤ්‌ඤකම්‌මස්‌සිදං ඵලං|
    count |452|
      block |ඉමස්‌මිංයෙව කප්‌පම්‌හි යං බුද්‌ධමභිපූජයිං|
      block |දුග්‌ගතිං නාභිජානාමි බුද්‌ධපූජායිදං ඵලං|
    count |453|
      block |කිලෙසා ඣාපිතා මය්‌හං…පෙ … විහරාමි අනාසවො|
    count |454|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |455|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා සළලමණ්‌ඩපියො ථෙරො ඉමා ගාථායො අභාසිත්‌ථාති|
    stand |සළලමණ්‌ඩපියත්‌ථෙරස්‌සාපදානං අට්‌ඨමං|
  block |සබ්‌බදායකත්‌ථෙරඅපදානං|
    count |456|
      block |මහාසමුද්‌දං ඔගය්‌හ භවනං මෙ සුනිම්‌මිතං|
      block |සුනිම්‌මිතා පොක්‌ඛරණී චක්‌කවාකපකූජිතා|
    count |457|
      block |මන්‌දාලකෙහි සඤ්‌ඡන්‌නා පදුමුප්‌පලකෙහි ච|
      block |නදී ච සන්‌දතෙ තත්‌ථ සුපතිත්‌ථා මනොරමා|
    count |458|
      block |මච්‌ඡකච්‌ඡපසඤ්‌ඡන්‌නා නානාදිජසමොත්‌ථතා|
      block |මයූරකොඤ්‌චාභිරුදා කොකිලාදීහි වග්‌ගුහි|
    count |459|
      block |පාරෙවතා රවිහංසා ච චක්‌කවාකා නදීචරා|
      block |දින්‌දිභා සාළිකා චෙත්‌ථ පම්‌මකා ජීවජීවකා|
    count |460|
      block |හංසා කොඤ්‌චාපි නදිතා කොසියා පිඞ්‌ගලා බහූ|
      block |සත්‌තරතනසම්‌පන්‌නා මණිමුත්‌තිකවාලුකා|
    count |461|
      block |සබ්‌බසොණ්‌ණමයා රුක්‌ඛා නානාගන්‌ධසමෙරිතා|
      block |උජ්‌ජොතෙන්‌ති දිවාරත්‌තිං භවනං සබ්‌බකාලිකං|
    count |462|
      block |සට්‌ඨි තූරියසහස්‌සානි සායං පාතො පවජ්‌ජරෙ|
      block |සොළසිත්‌ථිසහස්‌සානි පරිවාරෙන්‌ති මං සදා|
    count |463|
      block |අභිනික්‌ඛම්‌ම භවනා සුමෙධං ලොකනායකං|
      block |පසන්‌නචිත්‌තො සුමනො වන්‌දයිං තං මහායසං|
    count |464|
      block |සම්‌බුද්‌ධං අභිවාදෙත්‌වා සසඞ්‌ඝං තං නිමන්‌තයිං|
      block |අධිවාසෙසි සො ධීරො සුමෙධො ලොකනායකො|
    count |465|
      block |මම ධම්‌මකථං කත්‌වා උය්‍යොජෙසි මහාමුනි|
      block |සම්‌බුද්‌ධං අභිවාදෙත්‌වා භවනං මෙ උපාගමිං|
    count |466|
      block |ආමන්‌තයිං පරිජනං සබ්‌බෙ සන්‌නිපතාථ වො|
      block |පුබ්‌බණ්‌හසමයං බුද්‌ධො භවනං ආගමිස්‌සති|
    count |467|
      block |ලාභා අම්‌හං සුලද්‌ධං නො යෙ වසාම තවන්‌තිකෙ|
      block |මයම්‌පි බුද්‌ධසෙට්‌ඨස්‌ස පූජං කස්‌සාම සත්‌ථුනො|
    count |468|
      block |අන්‌නපනං පට්‌ඨපෙත්‌වා කාලං ආරොචයිං අහං|
      block |වසීසතසහස්‌සෙහි උපෙසි ලොකනායකො|
    count |469|
      block |පඤ්‌චඞ්‌ගිකෙහි තූරියෙහි පච්‌චුග්‌ගමනමකාසහං|
      block |සබ්‌බසොණ්‌ණමයෙ පීඨෙ නිසීදි පුරිසුත්‌තමො|
    count |470|
      block |උපරිච්‌ඡදනං ආසි සබ්‌බසොණ්‌ණමයං තදා|
      block |බීජනියො පවායන්‌ති භික්‌ඛුසඞ්‌ඝස්‌ස අන්‌තරෙ|
    count |471|
      block |පහූතෙනන්‌නපානෙන භික්‌ඛුසඞ්‌ඝමතප්‌පයිං|
      block |පච්‌චෙකදුස්‌සයුගළෙ භික්‌ඛුසඞ්‌ඝස්‌සදාසහං|
    count |472|
      block |යං වදන්‌ති සුමෙධොති ලොකාහුතිපටිග්‌ගහං|
      block |භික්‌ඛුසඞ්‌ඝෙ නිසීදිත්‌වා ඉමා ගාථා අභාසථ|
    count |473|
      block |යො මෙ අන්‌නෙන පානෙන සබ්‌බෙ ඉමෙ ච තප්‌පයිං|
      block |තමහං කිත්‌තයිස්‌සාමි සුණාථ මම භාසතො|
    count |474|
      block |අට්‌ඨාරසෙ කප්‌පසතෙ දෙවලොකෙ රමිස්‌සති|
      block |සහස්‌සක්‌ඛත්‌තුං රාජා ච චක්‌කවත්‌තී භවිස්‌සති|
    count |475|
      block |උප්‌පජ්‌ජති යං යොනිං දෙවත්‌තං අථ මානුසං|
      block |සබ්‌බදා සබ්‌බසොවණ්‌ණං ඡදනං ධාරයිස්‌සති|
    count |476|
      block |තිංසකප්‌පසහස්‌සම්‌හි ඔක්‌කාකකුසලසම්‌භවො|
      block |ගොතමො නාම ගොත්‌තෙන සත්‌ථා ලොකෙ භවිස්‌සති|
    count |477|
      block |තස්‌ස ධම්‌මෙසු දායාදො ඔරසො ධම්‌මනිම්‌මිතො|
      block |සබ්‌බාසවෙ පරිඤ්‌ඤාය නිබ්‌බායිස්‌සතිනාසවො|
    count |478|
      block |භික්‌ඛුසඞ්‌ඝෙ නිසීදිත්‌වා සීහනාදං නදිස්‌සති|
      block |චිතකෙ ඡත්‌තං ධාරෙන්‌ති හෙට්‌ඨා ඡත්‌තම්‌හි ඩය්‌හථ|
    count |479|
      block |සාමඤ්‌ඤං මෙ අනුප්‌පත්‌තං කිලෙසා ඣාපිතා මයා|
      block |මණ්‌ඩපෙ රුක්‌ඛමූලෙ වා සන්‌තාපො මෙ න විජ්‌ජති|
    count |480|
      block |තිංසකප්‌පසහස්‌සම්‌හි යං දානමදදිං තදා|
      block |දුග්‌ගතිං නාභිජානාමි සබ්‌බදානස්‌සිදං ඵලං|
    count |481|
      block |කිලෙසා ඣාපිතා මය්‌හං…පෙ … විහරාමි අනාසවො|
    count |482|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |483|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
    block |ඉත්‌ථං සුදං ආයස්‌මා සබ්‌බදායකො ථෙරො ඉමා ගාථායො අභාසිත්‌ථාති|
    stand |සබ්‌බදායකත්‌ථෙරස්‌සාපදානං නවමං|
  block |අජිතත්‌ථෙරඅපදානං|
    count |484|
      block |පදුමුත්‌තරො නාම ජිනො සබ්‌බධම්‌මාන පාරගූ|
      block |අජ්‌ඣොගාහෙත්‌වා හිමවන්‌තං නිසීදි ලොකනායකො|
    count |485|
      block |නාහං අද්‌දක්‌ඛිං සම්‌බුද්‌ධං නපි සද්‌දං සුණොමහං|
      block |මම භක්‌ඛං ගවෙසන්‌තො ආහිණ්‌ඩාමි වනෙ අහං|
    count |486|
      block |තත්‌ථද්‌දස්‌සාසිං සම්‌බුද්‌ධං ද්‌වත්‌තිංසවරලක්‌ඛණං|
      block |දිස්‌වාන විත්‌තිමාපජ්‌ජිං සත්‌තො කො නාමයං භවෙ|
    count |487|
      block |ලක්‌ඛණානි විලොකෙත්‌වා මම විජ්‌ජං අනුස්‌සරිං|
      block |සුතඤ්‌හි මෙතං වුඩ්‌ඪානං පණ්‌ඩිතානං සුභාසිතං|
    count |488|
      block |තෙසං යථා තං වචනං අයං බුද්‌ධො භවිස්‌සති|
      block |යංනූනාහං සක්‌කරෙය්‍යං ගතිං මෙ සොධයිස්‌සති|
    count |489|
      block |ඛිප්‌පං අස්‌සමමාගන්‌ත්‌වා මධුතෙලං ගහිං අහං|
      block |කොලම්‌බකං ගහෙත්‌වාන උපගච්‌ඡිං විනායකං|
    count |490|
      block |තිදණ්‌ඩකෙ ගහෙත්‌වාන අබ්‌භොකාසෙ ඨපෙසහං|
      block |පදීපං පජ්‌ජලිත්‌වාන අට්‌ඨක්‌ඛත්‌තුං අවන්‌දහං|
    count |491|
      block |සත්‌තරත්‌තින්‌දිවං බුද්‌ධො නිසීදි පුරිසුත්‌තමො|
      block |තතො රත්‍යා විවසානෙ වුට්‌ඨාසි ලොකනායකො|
    count |492|
      block |පසන්‌නචිත්‌තො සුමනො සබ්‌බරත්‌තින්‌දිවං අහං|
      block |දීපං බුද්‌ධස්‌ස පාදාසිං පසන්‌නො සෙහි පාණිභි|
    count |493|
      block |සබ්‌බෙ වනා ගන්‌ධමයා පබ්‌බතෙ ගන්‌ධමාදනෙ|
      block |බුද්‌ධස්‌ස ආනුභාවෙන ආගච්‌ඡුං බුද්‌ධසන්‌තිකං|
    count |494|
      block |යෙ කෙචි පුප්‌ඵගන්‌ධාසෙ පුප්‌ඵිතා ධරණීරුහා|
      block |බුද්‌ධස්‌ස ආනුභාවෙන සබ්‌බෙ සන්‌නිපතුං තදා|
    count |495|
      block |යාවතා හිමවන්‌තම්‌හි නාගා ච ගරුළා උභො|
      block |ධම්‌මඤ්‌ච සොතුකාමා තෙ ආගච්‌ඡුං බුද්‌ධසන්‌තිකං|
    count |496|
      block |දෙවලො නාම සමණො බුද්‌ධස්‌ස අග්‌ගසාවකො|
      block |වසීසතසහස්‌සෙහි බුද්‌ධසන්‌තිකුපාගමි|
    count |497|
      block |පදුමුත්‌තරො ලොකවිදූ ආහුතීනං පටිග්‌ගහො|
      block |භික්‌ඛුසඞ්‌ඝෙ නිසීදිත්‌වා ඉමා ගාථා අභාසථ|
    count |498|
      block |යො මෙ දීපං පදීපෙසි පසන්‌නො සෙහි පාණිභි|
      block |තමහං කිත්‌තයිස්‌සාමි සුණාථ මම භාසතො|
    count |499|
      block |සට්‌ඨි කප්‌පසහස්‌සානි දෙවලොකෙ රමිස්‌සති|
      block |සහස්‌සක්‌ඛත්‌තුං රාජා ච චක්‌කවත්‌තී භවිස්‌සති|
    stand |සොළසමං භාණවාරං|
    count |500|
      block |ඡත්‌තිසක්‌ඛත්‌තුං දෙවින්‌දො දෙවරජ්‌ජං කරිස්‌සති|
      block |පථවියං සත්‌තසතං විපුලං රජ්‌ජං කරිස්‌සති|
    count |501|
      block |පදෙසරජ්‌ජං විපුලං ගණනාතො අසඞ්‌ඛියං|
      block |ඉමිනා දීපදානෙන දිබ්‌බචක්‌ඛු භවිස්‌සති|
    count |502|
      block |සමන්‌තතො අට්‌ඨකොසං පස්‌සිස්‌සති අයං සදා|
      block |දෙවලොකා චවන්‌තස්‌ස නිබ්‌බත්‌තන්‌තස්‌ස ජන්‌තුනො|
    count |503|
      block |දිවා වා යදි වා රත්‌තිං පදීපං ධාරයිස්‌සති|
      block |ජායමානස්‌ස සත්‌තස්‌ස පුඤ්‌ඤකම්‌මසමඞ්‌ගිනො|
    count |504|
      block |යාවතා නගරං ආසි තාවතා ජොතයිස්‌සති|
      block |උපපජ්‌ජති යං යොනිං දෙවත්‌තං අථ මානුසං|
    count |505|
      block |අස්‌සෙව දීපදානස්‌ස අට්‌ඨදීපඵලෙන හි|
      block |න ජයිස්‌සන්‌තිමං ජන්‌තූ දීපදානස්‌සිදං ඵලං|
    count |506|
      block |කප්‌පසතසහස්‌සම්‌හි ඔක්‌කාකකුලසම්‌භවො|
      block |ගොතමො නාම ගොත්‌තෙන සත්‌ථා ලොකෙ භවිස්‌සති|
    count |507|
      block |තස්‌ස ධම්‌මෙසු දායාදො ඔරසො ධම්‌මනිම්‌මිතො|
      block |සබ්‌බාසවෙ පරිඤ්‌ඤාය නිබ්‌බායිස්‌සතිනාසවො|
    count |508|
      block |තොසයිත්‌වාන සම්‌බුද්‌ධං ගොතමං සක්‍යපුඞ්‌ගවං|
      block |අජිතො නාම නාමෙන හෙස්‌සති සත්‌ථු සාවකො|
    count |509|
      block |සට්‌ඨි කප්‌පසහස්‌සානි දෙවලොකෙ රමිං අහං|
      block |තත්‍රාපි මෙ දීපසතං ජොතතෙ නිච්‌චකාලිකං|
    count |510|
      block |දෙවලොකෙ මනුස්‌සෙ වා නිද්‌ධාවන්‌ති පභා මම|
      block |බුද්‌ධසෙට්‌ඨං සරිත්‌වාන භිය්‍යො හාසං ජනෙසහං|
    count |511|
      block |තුසිතාහං චවිත්‌වාන ඔක්‌කමිං මාතුකුච්‌ඡියං|
      block |ජායමානස්‌ස සන්‌තස්‌ස ආලොකො විපුලො අහු|
    count |512|
      block |අගාරා අභිනික්‌ඛම්‌ම පබ්‌බජිං අනගාරියං|
      block |බාවරිං උපසඞ්‌කම්‌ම සිස්‌සත්‌තං අජ්‌ඣුපාගමිං|
    count |513|
      block |හිමවන්‌තෙ වසන්‌තොහං අස්‌සොසිං ලොකනායකං|
      block |උත්‌තමත්‌ථං ගවෙසන්‌තො උපගච්‌ඡිං විනායකං|
    count |514|
      block |දන්‌තො බුද්‌ධො දමෙතාවී ඔඝතිණ්‌ණො නිරූපධි|
      block |නිබ්‌බානං කථයී බුද්‌ධො සබ්‌බදුක්‌ඛප්‌පමොචනං|
    count |515|
      block |තං මෙ ආගමනං සිද්‌ධං තොසිතොහං මහාමුනිං|
      block |තිස්‌සො විජ්‌ජා අනුප්‌පත්‌තා කතං බුද්‌ධස්‌ස සාසනං|
    count |516|
      block |සතසහස්‌සිතො කප්‌පෙ යං දීපමදදිං තදා|
      block |දුග්‌ගතිං නාභිජානාමි දීපදානස්‌සිදං ඵලං|
    count |517|
      block |කිලෙසා ඣාපිතා මය්‌හං…පෙ … විහරාමි අනාසවො|
    count |518|
      block |ස්‌වාගතං වත මෙ ආසි…පෙ … කතං බුද්‌ධස්‌ස සාසනං|
    count |519|
      block |පටිසම්‌භිදා චතස්‌සො…පෙ … කතං බුද්‌ධස්‌ස සාසනං|
      block |පිලින්‌දවච්‌ඡො සෙලො ච සබ්‌බකිත්‌තී මධුංදදො|
      block |කූටාගාරී බාකුලො ච ගිරි සළලසව්‌හයො|
      block |සබ්‌බදො අජිතො චෙව ගාථායො ගණිතා ඉහ|
      block |සතානි පඤ්‌ච ගාථානං වීසති ච තදුත්‌තරීති|
      block |පදුමාරක්‌ඛදො චෙව උමා ගන්‌ධොදකෙන ච|
      block |එකපද්‌ම සද්‌දසඤ්‌ඤී මන්‌දාරං බොධිවන්‌දකො|
      block |අවටඤ්‌ච පිලින්‌දි ච ගාථායො ගණිතා ඉහ|
      block |චතුසත්‌තති ගාථායො එකාදස සතානි ච|
    block |ඉත්‌ථං සුදං ආයස්‌මා අජිතො ථෙරො ඉමා ගාථායො අභාසිත්‌ථාති|
    stand |අජිතත්‌ථෙරස්‌සාපදානං දසමං|
    stand |පිලින්‌දවච්‌ඡවග්‌ගො චත්‌තාලීසමො|
    block |තස්‌සුද්‌දානං|
    block |අථ වග්‌ගුද්‌දානං|
    stand |පදුමවග්‌ගදසකං|
    stand |චතුත්‌ථසතකං සමත්‌තං|
