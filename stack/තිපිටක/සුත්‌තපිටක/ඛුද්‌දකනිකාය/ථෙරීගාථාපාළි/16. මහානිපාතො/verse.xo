block |මහානිපාතො|
  block |සුමෙධාථෙරීගාථා|
    count |450|
      block |මන්‌තාවතියා නගරෙ රඤ්‌ඤො කොඤ්‌චස්‌ස අග්‌ගමහෙසියා|
      block |ධීතා ආසිං සුමෙධා පසාදිතා සාසනකරෙහි|
    count |451|
      block |සීලවතී චිත්‌තකථා බහුස්‌සුතා බුද්‌ධසාසනෙ විනීතා|
      block |මාතාපිතරො උපගම්‌ම භණති උභයො නිසාමෙථ|
    count |452|
      block |නිබ්‌බානාභිරතාහං අසස්‌සතං භවගතං යදිපි දිබ්‌බං|
      block |කිමඞ්‌ගං පන තුච්‌ඡා කාමා අප්‌පස්‌සාදා බහුවිඝාතා|
    count |453|
      block |කාමා කටුකා ආසීවිසූපමා යෙසු මුච්‌ඡිතා බාලා|
      block |තෙ දීඝරත්‌තං නිරයෙ සමප්‌පිතා හඤ්‌ඤන්‌තෙ දුක්‌ඛිතා|
    count |454|
      block |සොචන්‌ති පාපකම්‌මා විනිපාතෙ පාපවද්‌ධිනො සදා|
      block |කායෙන ච වාචාය ච මනසා ච අසංවුතා බාලා|
    count |455|
      block |බාලා තෙ දුප්‌පඤ්‌ඤා අචෙතනා දුක්‌ඛසමුදයොරුද්‌ධා|
      block |දෙසන්‌තෙ අජානන්‌තා න බුජ්‌ඣරෙ අරියසච්‌චානි|
    count |456|
      block |සච්‌චානි අම්‌ම බුද්‌ධවරදෙසිතානි තෙ බහුතරා අජානන්‌තා යෙ|
      block |අභිනන්‌දන්‌ති භවගතං පිහෙන්‌ති දෙවෙසු උපපත්‌තිං|
    count |457|
      block |දෙවෙසුපි උපපත්‌ති අසස්‌සතා භවගතෙ අනිච්‌චම්‌හි|
      block |න ච සන්‌තසන්‌ති බාලා පුනප්‌පුනං ජායිතබ්‌බස්‌ස|
    count |458|
      block |චත්‌තාරො විනිපාතා දුවෙ ච ගතියො කථඤ්‌චි ලබ්‌භන්‌ති|
      block |න ච විනිපාතගතානං පබ්‌බජ්‌ජා අත්‌ථි නිරයෙසු|
    count |459|
      block |අනුජානාථ මං උභයො පබ්‌බජිතුං දසබලස්‌ස පාවචනෙ|
      block |අප්‌පොස්‌සුක්‌කා ඝටිස්‌සං ජාතිමරණප්‌පහානාය|
    count |460|
      block |කිං භවගතෙ අභිනන්‌දිතෙන කායකලිනා අසාරෙන|
      block |භවතණ්‌හාය නිරොධා අනුජානාථ පබ්‌බජිස්‌සාමි|
    count |461|
      block |බුද්‌ධානං උප්‌පාදො විවජ්‌ජිතො අක්‌ඛණො ඛණො ලද්‌ධො|
      block |සීලානි බ්‍රහ්‌මචරියං යාවජීවං න දූසෙය්‍යං|
    count |462|
      block |එවං භණති සුමෙධා මාතාපිතරො න තාව ආහාරං|
      block |ආහරිස්‌සං ගහට්‌ඨා මරණවසං ගතාව හෙස්‌සාමි|
    count |463|
      block |මාතා දුක්‌ඛිතා රොදති පිතා ච අස්‌සා සබ්‌බසො සමභිහතො|
      block |ඝටෙන්‌ති සඤ්‌ඤාපෙතුං පාසාදතලෙ ඡමාපතිතං|
    count |464|
      block |උට්‌ඨෙහි පුත්‌තක කිං සොචිතෙන දින්‌නාසි වාරණවතිම්‌හි|
      block |රාජා අනීකරත්‌තො අභිරූපො තස්‌ස ත්‌වං දින්‌නා|
    count |465|
      block |අග්‌ගමහෙසී භවිස්‌සසි අනිකරත්‌තස්‌ස රාජිනො භරියා|
      block |සීලානි බ්‍රහ්‌මචරියං පබ්‌බජ්‌ජා දුක්‌කරා පුත්‌තක|
    count |466|
      block |රජ්‌ජෙ ආණාධනමිස්‌සරියං භොගා සුඛා දහරිකාසි|
      block |භුඤ්‌ජාහි කාමභොගෙ වාරෙය්‍යං හොතු තෙ පුත්‌ත|
    count |467|
      block |අථ නෙ භණති සුමෙධා මා එදිසිකානි භවගතමසාරං|
      block |පබ්‌බජ්‌ජා වා හොහිති මරණං වා මෙ න චෙව වාරෙය්‍යං|
    count |468|
      block |කිමිව පූතිකායමසුචිං සවනගන්‌ධං භයානකං කුණපං|
      block |අභිසංවිසෙය්‍යං භස්‌තං අසකිං පග්‌ඝරිතං අසුචිපුණ්‌ණං|
    count |469|
      block |කිමිව තාහං ජානන්‌තී විකුලකං මංසසොණිතුපලිත්‌තං|
      block |කිමිකුලාලයං සකුණභත්‌තං කළෙවරං කිස්‌ස දිය්‍යති|
    count |470|
      block |නිබ්‌බුය්‌හති සුසානං අචිරං කායො අපෙතවිඤ්‌ඤාණො|
      block |ඡුද්‌ධො කළිඞ්‌ගරං විය ජිගුච්‌ඡමානෙහි ඤාතීහි|
    count |471|
      block |ඡුද්‌ධූන නං සුසානෙ පරභත්‌තං න්‌හායන්‌ති ජිගුච්‌ඡන්‌තා|
      block |නියකා මාතාපිතරො කිං පන සාධාරණා ජනතා|
    count |472|
      block |අජ්‌ඣොසිතා අසාරෙ කළෙවරෙ අට්‌ඨින්‌හාරුසඞ්‌ඝාතෙ|
      block |ඛෙළස්‌සුච්‌චාරස්‌සව පරිපුණ්‌ණෙ පූතිකායම්‌හි|
    count |473|
      block |යො නං විනිබ්‌භුජිත්‌වා අබ්‌භන්‌තරමස්‌ස බාහිරං කයිරා|
      block |ගන්‌ධස්‌ස අසහමානා සකාපි මාතා ජිගුච්‌ඡෙය්‍ය|
    count |474|
      block |ඛන්‌ධධාතුආයතනං සඞ්‌ඛතං ජාතිමූලකං දුක්‌ඛං|
      block |යොනිසො අනුවිචිනන්‌තී වාරෙය්‍යං කිස්‌ස ඉච්‌ඡෙය්‍යං|
    count |475|
      block |දිවසෙ දිවසෙ තිසත්‌ති සතානි නවනවා පතෙය්‍යුං කායම්‌හි|
      block |වස්‌සසතම්‌පි ච ඝාතො සෙය්‍යො දුක්‌ඛස්‌ස චෙවං ඛයො|
    count |476|
      block |අජ්‌ඣුපගච්‌ඡෙ ඝාතං යො විඤ්‌ඤායෙවං සත්‌ථුනො වචනං|
      block |දීඝො තෙසං සංසාරො පුනප්‌පුනං හඤ්‌ඤමානානං|
    count |477|
      block |දෙවෙසු මනුස්‌සෙසු ච තිරච්‌ඡානයොනියා අසුරකායෙ|
      block |පෙතෙසු ච නිරයෙසු ච අපරිමිතා දිස්‌සරෙ ඝාතා|
    count |478|
      block |ඝාතා නිරයෙසු බහූ විනිපාතගතස්‌ස පීළියමානස්‌ස|
      block |දෙවෙසුපි අත්‌තාණං නිබ්‌බානසුඛා පරං නත්‌ථි|
    count |479|
      block |පත්‌තා තෙ නිබ්‌බානං යෙ යුත්‌තා දසබලස්‌ස පාවචනෙ|
      block |අප්‌පොස්‌සුක්‌කා ඝටෙන්‌ති ජාතිමරණප්‌පහානාය|
    count |480|
      block |අජ්‌ජෙව තාතභිනික්‌ඛමිස්‌සං භොගෙහි කිං අසාරෙහි|
      block |නිබ්‌බින්‌නා මෙ කාමා වන්‌තසමා තාලවත්‌ථුකතා|
    count |481|
      block |සා චෙවං භණති පිතරමනීකරත්‌තො ච යස්‌ස සා දින්‌නා|
      block |උපයාසි වාරණවතෙ වාරෙය්‍යමුපට්‌ඨිතෙ කාලෙ|
    count |482|
      block |අථ අසිතනිචිතමුදුකෙ කෙසෙ ඛග්‌ගෙන ඡින්‌දිය සුමෙධා|
      block |පාසාදං පිදහිත්‌වා පඨමජ්‌ඣානං සමාපජ්‌ජි|
    count |483|
      block |සා ච තහිං සමාපන්‌නා අනීකරත්‌තො ච ආගතො නගරං|
      block |පාසාදෙ ච සුමෙධා අනිච්‌චසඤ්‌ඤං සුභාවෙති|
    count |484|
      block |සා ච මනසි කරොති අනීකරත්‌තො ච ආරුහී තුරිතං|
      block |මණිකනකභූසිතඞ්‌ගො කතඤ්‌ජලී යාචති සුමෙධං|
    count |485|
      block |රජ්‌ජෙ ආණාධනමිස්‌සරියං භොගා සුඛා දහරිකාසි|
      block |භුඤ්‌ජාහි කාමභොගෙ කාමසුඛා දුල්‌ලභා ලොකෙ|
    count |486|
      block |නිස්‌සට්‌ඨං තෙ රජ්‌ජං භොගෙ භුඤ්‌ජස්‌සු දෙහි දානානි|
      block |මා දුම්‌මනා අහොසි මාතාපිතරො තෙ දුක්‌ඛිතා|
    count |487|
      block |තං තං භණති සුමෙධා කාමෙහි අනත්‌ථිකා විගතමොහා|
      block |මා කාමෙ අභිනන්‌දි කාමෙස්‌වාදීනවං පස්‌ස|
    count |488|
      block |චාතුද්‌දීපො රාජා මන්‌ධාතා ආසි කාමභොගින මග්‌ගො|
      block |අතිත්‌තො කාලඞ්‌කතො න චස්‌ස පරිපූරිතා ඉච්‌ඡා|
    count |489|
      block |සත්‌ත රතනානි වස්‌සෙය්‍ය වුට්‌ඨිමා දසදිසා සමන්‌තෙන|
      block |න චත්‌ථි තිත්‌ති කාමානං අතිත්‌තාව මරන්‌ති නරා|
    count |490|
      block |අසිසූනූපමා කාමා කාමා සප්‌පසිරොපමා|
      block |උක්‌කොපමා අනුදහන්‌ති අට්‌ඨිකඞ්‌කල සන්‌නිභා|
    count |491|
      block |අනිච්‌චා අද්‌ධුවා කාමා බහුදුක්‌ඛා මහාවිසා|
      block |අයොගුළොව සන්‌තත්‌තො අඝමූලා දුඛප්‌ඵලා|
    count |492|
      block |රුක්‌ඛප්‌ඵලූපමා කාමා මංසපෙසූපමා දුඛා|
      block |සුපිනොපමා වඤ්‌චනියා කාමා යාචිතකූපමා|
    count |493|
      block |සත්‌තිසූලූපමා කාමා රොගො ගණ්‌ඩො අඝං නිඝං|
      block |අඞ්‌ගාරකාසුසදිසා අඝමූලං භයං වධො|
    count |494|
      block |එවං බහුදුක්‌ඛා කාමා අක්‌ඛාතා අන්‌තරායිකා|
      block |ගච්‌ඡථ න මෙ භගවතෙ විස්‌සාසො අත්‌ථි අත්‌තනො|
    count |495|
      block |කිං මම පරො කරිස්‌සති අත්‌තනො සීසම්‌හි ඩය්‌හමානම්‌හි|
      block |අනුබන්‌ධෙ ජරාමරණෙ තස්‌ස ඝාතාය ඝටිතබ්‌බං|
    count |496|
      block |ද්‌වාරං අපාපුරිත්‌වානහං මාතාපිතරො අනීකරත්‌තඤ්‌ච|
      block |දිස්‌වාන ඡමං නිසින්‌නෙ රොදන්‌තෙ ඉදමවොචං|
    count |497|
      block |දීඝො බාලානං සංසාරො පුනප්‌පුනඤ්‌ච රොදතං|
      block |අනමතග්‌ගෙ පිතු මරණෙ භාතු වධෙ අත්‌තනො ච වධෙ|
    count |498|
      block |අස්‌සු ථඤ්‌ඤං රුධිරං සංසාරං අනමතග්‌ගතො සරථ|
      block |සත්‌තානං සංසරතං සරාහි අට්‌ඨීනඤ්‌ච සන්‌නිචයං|
    count |499|
      block |සර චතුරොදධී උපනීතෙ අස්‌සුථඤ්‌ඤරුධිරම්‌හි|
      block |සර එකකප්‌පමට්‌ඨීනං සඤ්‌චයං විපුලෙන සමං|
    count |500|
      block |අනමතග්‌ගෙ සංසරතො මහිං ජම්‌බුදීපමුපනීතං|
      block |කොලට්‌ඨිමත්‌තගුළිකා මාතා මාතුස්‌වෙව නප්‌පහොන්‌ති|
    count |501|
      block |තිණකට්‌ඨසාඛාපලාසං උපනීතං අනමතග්‌ගතො සර|
      block |චතුරඞ්‌ගුලිකා ඝටිකා පිතුපිතුස්‌වෙව නප්‌පහොන්‌ති|
    count |502|
      block |සර කාණකච්‌ඡපං පුබ්‌බසමුද්‌දෙ අපරතො ච යුගඡිද්‌දං|
      block |සිරං තස්‌ස ච පටිමුක්‌කං මනුස්‌සලාභම්‌හි ඔපම්‌මං|
    count |503|
      block |සර රූපං ඵෙණපිණ්‌ඩොපමස්‌ස කායකලිනො අසාරස්‌ස|
      block |ඛන්‌ධෙ පස්‌ස අනිච්‌චෙ සරාහි නිරයෙ බහුවිඝාතෙ|
    count |504|
      block |සර කටසිං වඩ්‌ඪෙන්‌තෙ පුනප්‌පුනං තාසු තාසු ජාතීසු|
      block |සර කුම්‌භීලභයානි ච සරාහි චත්‌තාරි සච්‌චානි|
    count |505|
      block |අමතම්‌හි විජ්‌ජමානෙ කිං තව පඤ්‌චකටුකෙන පීතෙන|
      block |සබ්‌බා හි කාමරතියො කටුකතරා පඤ්‌චකටුකෙන|
    count |506|
      block |අමතම්‌හි විජ්‌ජමානෙ කිං තව කාමෙහි යෙ පරිළාහා|
      block |සබ්‌බා හි කාමරතියො ජලිතා කුථිතා කම්‌පිතා සන්‌තාපිතා|
    count |507|
      block |අසපත්‌තම්‌හි සමානෙ කිං තව කාමෙහි යෙ බහුසපත්‌තා|
      block |රාජග්‌ගිචොරඋදකප්‌පියෙහි සාධාරණා කාමා බහුසපත්‌තා|
    count |508|
      block |මොක්‌ඛම්‌හි විජ්‌ජමානෙ කිං තව කාමෙහි යෙසු වධබන්‌ධො|
      block |කාමෙසු හි අසකාමා වධබන්‌ධදුඛානි අනුභොන්‌ති|
    count |509|
      block |ආදීපිතා තිණුක්‌කා ගණ්‌හන්‌තං දහන්‌ති නෙව මුඤ්‌චන්‌තං|
      block |උක්‌කොපමා හි කාමා දහන්‌ති යෙ තෙ න මුඤ්‌චන්‌ති|
    count |510|
      block |මා අප්‌පකස්‌ස හෙතු කාමසුඛස්‌ස විපුලං ජහී සුඛං|
      block |මා පුථුලොමොව බළිසං ගිලිත්‌වා පච්‌ඡා විහඤ්‌ඤසි|
    count |511|
      block |කාමං කාමෙසු දමස්‌සු තාව සුනඛොව සඞ්‌ඛලාබද්‌ධො|
      block |කාහින්‌ති ඛු තං කාමා ඡාතා සුනඛංව චණ්‌ඩාලා|
    count |512|
      block |අපරිමිතඤ්‌ච දුක්‌ඛං බහූනි ච චිත්‌තදොමනස්‌සානි|
      block |අනුභොහිසි කාමයුත්‌තො පටිනිස්‌සජ අද්‌ධුවෙ කාමෙ|
    count |513|
      block |අජරම්‌හි විජ්‌ජමානෙ කිං තව කාමෙහි යෙසු ජරා|
      block |මරණබ්‍යාධිගහිතා සබ්‌බා සබ්‌බත්‌ථ ජාතියො|
    count |514|
      block |ඉදමජරමිදමමරං ඉදමජරාමරං පදමසොකං|
      block |අසපත්‌තමසම්‌බාධං අඛලිතමභයං නිරුපතාපං|
    count |515|
      block |අධිගතමිදං බහූහි අමතං අජ්‌ජාපි ච ලභනීයමිදං|
      block |යො යොනිසො පයුඤ්‌ජති න ච සක්‌කා අඝටමානෙන|
    count |516|
      block |එවං භණති සුමෙධා සඞ්‌ඛාරගතෙ රතිං අලභමානා|
      block |අනුනෙන්‌තී අනිකරත්‌තං කෙසෙ ච ඡමං ඛිපි සුමෙධා|
    count |517|
      block |උට්‌ඨාය අනිකරත්‌තො පඤ්‌ජලිකො යාචිතස්‌සා පිතරං සො|
      block |විස්‌සජ්‌ජෙථ සුමෙධං පබ්‌බජිතුං විමොක්‌ඛසච්‌චදස්‌සා|
    count |518|
      block |විස්‌සජ්‌ජිතා මාතාපිතූහි පබ්‌බජි සොකභයභීතා|
      block |ඡ අභිඤ්‌ඤා සච්‌ඡිකතා අග්‌ගඵලං සික්‌ඛමානාය|
    count |519|
      block |අච්‌ඡරියමබ්‌භුතං තං නිබ්‌බානං ආසි රාජකඤ්‌ඤාය|
      block |පුබ්‌බෙනිවාසචරිතං යථා බ්‍යාකරි පච්‌ඡිමෙ කාලෙ|
    count |520|
      block |භගවති කොණාගමනෙ සඞ්‌ඝාරාමම්‌හි නවනිවෙසම්‌හි|
      block |සඛියො තිස්‌සො ජනියො විහාරදානං අදාසිම්‌හ|
    count |521|
      block |දසක්‌ඛත්‌තුං සතක්‌ඛත්‌තුං දසසතක්‌ඛත්‌තුං සතානි ච සතක්‌ඛත්‌තුං|
      block |දෙවෙසු උප්‌පජ්‌ජිම්‌හ කො පන වාදො මනුස්‌සෙසු|
    count |522|
      block |දෙවෙසු මහිද්‌ධිකා අහුම්‌හ මානුසකම්‌හි කො පන වාදො|
      block |සත්‌තරතනස්‌ස මහෙසී ඉත්‌ථිරතනං අහං ආසිං|
    count |523|
      block |සො හෙතු සො පභවො තං මූලං සාව සාසනෙ ඛන්‌තී|
      block |තං පඨමසමොධානං තං ධම්‌මරතාය නිබ්‌බානං|
    count |524|
      block |එවං කරොන්‌ති යෙ සද්‌දහන්‌ති වචනං අනොමපඤ්‌ඤස්‌ස|
      block |නිබ්‌බින්‌දන්‌ති භවගතෙ නිබ්‌බින්‌දිත්‌වා විරජ්‌ජන්‌තීති|
      block |ගාථාසතානි චත්‌තාරි අසීති පුන චුද්‌දස|
      block |ථෙරියෙකුත්‌තරසතා සබ්‌බා තා ආසවක්‌ඛයාති|
    block |ඉත්‌ථං සුදං සුමෙධා ථෙරී ගාථායො අභාසිත්‌ථාති|
    stand |මහානිපාතො නිට්‌ඨිතො|
    stand |සමත්‌තා ථෙරීගාථායො|
    stand |ථෙරීගාථාපාළි නිට්‌ඨිතා|
