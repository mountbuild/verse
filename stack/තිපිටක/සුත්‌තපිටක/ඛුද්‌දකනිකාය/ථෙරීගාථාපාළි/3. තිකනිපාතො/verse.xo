block |තිකනිපාතො|
  block |අපරාසාමාථෙරීගාථා|
    count |39|
      block |පණ්‌ණවීසතිවස්‌සානි යතො පබ්‌බජිතාය මෙ|
      block |නාභිජානාමි චිත්‌තස්‌ස සමං ලද්‌ධං කුදාචනං|
    count |40|
      block |අලද්‌ධා චෙතසො සන්‌තිං චිත්‌තෙ අවසවත්‌තිනී|
      block |තතො සංවෙගමාපාදිං සරිත්‌වා ජිනසාසනං|
    count |41|
      block |බහූහි දුක්‌ඛධම්‌මෙහි අප්‌පමාදරතාය මෙ|
      block |තණ්‌හක්‌ඛයො අනුප්‌පත්‌තො කතං බුද්‌ධස්‌ස සාසනං|
      block |අජ්‌ජ මෙ සත්‌තමී රත්‌ති යතො තණ්‌හා විසොසිතාති|
    stand |… අපරා සාමා ථෙරී…|
  block |උත්‌තමාථෙරීගාථා|
    count |42|
      block |චතුක්‌ඛත්‌තුං පඤ්‌චක්‌ඛත්‌තුං විහාරා උපනික්‌ඛමිං|
      block |අලද්‌ධා චෙතසො සන්‌තිං චිත්‌තෙ අවසවත්‌තිනී|
    count |43|
      block |සා භික්‌ඛුනිං උපගච්‌ඡිං යා මෙ සද්‌ධායිකා අහු|
      block |සා මෙ ධම්‌මමදෙසෙසි ඛන්‌ධායතනධාතුයො|
    count |44|
      block |තස්‌සා ධම්‌මං සුණිත්‌වාන යථා මං අනුසාසි සා|
      block |සත්‌තාහං එකපල්‌ලඞ්‌කෙන නිසීදිං පීතිසුඛසමප්‌පිතා|
      block |අට්‌ඨමියා පාදෙ පසාරෙසිං තමොඛන්‌ධං පදාලියාති|
    stand |… උත්‌තමා ථෙරී…|
  block |අපරාඋත්‌තමාථෙරීගාථා|
    count |45|
      block |යෙ ඉමෙ සත්‌ත බොජ්‌ඣඞ්‌ගා මග්‌ගා නිබ්‌බානපත්‌තියා|
      block |භාවිතා තෙ මයා සබ්‌බෙ යථා බුද්‌ධෙන දෙසිතා|
    count |46|
      block |සුඤ්‌ඤතස්‌සානිමිත්‌තස්‌ස ලාභිනීහං යදිච්‌ඡකං|
      block |ඔරසා ධීතා බුද්‌ධස්‌ස නිබ්‌බානාභිරතා සදා|
    count |47|
      block |සබ්‌බෙ කාමා සමුච්‌ඡින්‌නා යෙ දිබ්‌බා යෙ ච මානුසා|
      block |වික්‌ඛීණො ජාතිසංසාරො නත්‌ථි දානි පුනබ්‌භවොති|
    stand |… අපරා උත්‌තමා ථෙරී…|
  block |දන්‌තිකාථෙරීගාථා|
    count |48|
      block |දිවාවිහාරා නික්‌ඛම්‌ම ගිජ්‌ඣකූටම්‌හි පබ්‌බතෙ|
      block |නාගං ඔගාහමුත්‌තිණ්‌ණං නදීතීරම්‌හි අද්‌දසං|
    count |49|
      block |පුරිසො අඞ්‌කුසමාදාය දෙහි පාදන්‌ති යාචති|
      block |නාගො පසාරයී පාදං පුරිසො නාගමාරුහි|
    count |50|
      block |දිස්‌වා අදන්‌තං දමිතං මනුස්‌සානං වසං ගතං|
      block |තතො චිත්‌තං සමාධෙසිං ඛලු තාය වනං ගතාති|
    stand |… දන්‌තිකා ථෙරී…|
  block |උබ්‌බිරිථෙරීගාථා|
    count |51|
      block |අම්‌ම ජීවාති වනම්‌හි කන්‌දසි අත්‌තානං අධිගච්‌ඡ උබ්‌බිරි|
      block |චුල්‌ලාසීතිසහස්‌සානි සබ්‌බා ජීවසනාමිකා|
      block |එතම්‌හාළාහනෙ දඩ්‌ඪා තාසං කමනුසොචසි|
    count |52|
      block |අබ්‌බහී වත මෙ සල්‌ලං දුද්‌දසං හදයස්‌සිතං|
      block |යං මෙ සොකපරෙතාය ධීතුසොකං බ්‍යපානුදි|
    count |53|
      block |සාජ්‌ජ අබ්‌බූළ්‌හසල්‌ලාහං නිච්‌ඡාතා පරිනිබ්‌බුතා|
      block |බුද්‌ධං ධම්‌මඤ්‌ච සඞ්‌ඝඤ්‌ච උපෙමි සරණං මුනින්‌ති|
    stand |… උබ්‌බිරී ථෙරී…|
  block |සුක්‌කාථෙරීගාථා|
    count |54|
      block |කිංමෙ කතා රාජගහෙ මනුස්‌සා මධුං පීතාව අච්‌ඡරෙ|
      block |යෙ සුක්‌කං න උපාසන්‌ති දෙසෙන්‌තිං බුද්‌ධසාසනං|
    count |55|
      block |තඤ්‌ච අප්‌පටිවානීයං අසෙචනකමොජවං|
      block |පිවන්‌ති මඤ්‌ඤෙ සප්‌පඤ්‌ඤා වලාහකමිවද්‌ධගූ|
    count |56|
      block |සුක්‌කා සුක්‌කෙහි ධම්‌මෙහි වීතරාගා සමාහිතා|
      block |ධාරෙති අන්‌තිමං දෙහං ජෙත්‌වා මාරං සවාහනන්‌ති|
    stand |… සුක්‌කා ථෙරී…|
  block |සෙලාථෙරීගාථා|
    count |57|
      block |නත්‌ථි නිස්‌සරණං ලොකෙ කිං විවෙකෙන කාහසි|
      block |භුඤ්‌ජාහි කාමරතියො මාහු පච්‌ඡානුතාපිනී|
    count |58|
      block |සත්‌තිසූලූපමා කාමා ඛන්‌ධාසං අධිකුට්‌ටනා|
      block |යං ත්‌වං කාමරතිං බ්‍රූසි අරතී දානි සා මම|
    count |59|
      block |සබ්‌බත්‌ථ විහතා නන්‌දී තමොඛන්‌ධො පදාලිතො|
      block |එවං ජානාහි පාපිම නිහතො ත්‌වමසි අන්‌තකාති|
    stand |… සෙලා ථෙරී…|
  block |සොමාථෙරීගාථා|
    count |60|
      block |යං තං ඉසීහි පත්‌තබ්‌බං ඨානං දුරභිසම්‌භවං|
      block |න තං ද්‌වඞ්‌ගුලපඤ්‌ඤාය සක්‌කා පප්‌පොතුමිත්‌ථියා|
    count |61|
      block |ඉත්‌ථිභාවො නො කිං කයිරා චිත්‌තම්‌හි සුසමාහිතෙ|
      block |ඤාණම්‌හි වත්‌තමානම්‌හි සම්‌මා ධම්‌මං විපස්‌සතො|
    count |62|
      block |සබ්‌බත්‌ථ විහතා නන්‌දී තමොඛන්‌ධො පදාලිතො|
      block |එවං ජානාහි පාපිම නිහතො ත්‌වමසි අන්‌තකාති|
    stand |… සොමා ථෙරී…|
    stand |තිකනිපාතො නිට්‌ඨිතො|
