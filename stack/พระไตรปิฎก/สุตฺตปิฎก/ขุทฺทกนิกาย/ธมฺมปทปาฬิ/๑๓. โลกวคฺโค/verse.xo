block |๑๓ โลกวคฺโค|
  count |๑๖๗|
    block |หีนํ ธมฺมํ น เสเวยฺย ปมาเทน น สํวเส|
    block |มิจฺฉาทิฏฺฐิํ น เสเวยฺย น สิยา โลกวฑฺฒโนฯ|
  count |๑๖๘|
    block |อุตฺติฏฺเฐ นปฺปมชฺเชยฺย ธมฺมํ สุจริตํ จเร|
    block |ธมฺมจารี สุขํ เสติ อสฺมิํ โลเก ปรมฺหิ จฯ|
  count |๑๖๙|
    block |ธมฺมํ จเร สุจริตํ น นํ ทุจฺจริตํ จเร|
    block |ธมฺมจารี สุขํ เสติ อสฺมิํ โลเก ปรมฺหิ จฯ|
  count |๑๗๐|
    block |ยถา ปุพฺพุฬกํ ปสฺเส ยถา ปสฺเส มรีจิกํ|
    block |เอวํ โลกํ อเวกฺขนฺตํ มจฺจุราชา น ปสฺสติฯ|
  count |๑๗๑|
    block |เอถ ปสฺสถิมํ โลกํ จิตฺตํ ราชรถูปมํ|
    block |ยตฺถ พาลา วิสีทนฺติ นตฺถิ สงฺโค วิชานตํฯ|
  count |๑๗๒|
    block |โย จ ปุพฺเพ ปมชฺชิตฺวา ปจฺฉา โส นปฺปมชฺชติ|
    block |โสมํ โลกํ ปภาเสติ อพฺภา มุตฺโตว จนฺทิมาฯ|
  count |๑๗๓|
    block |ยสฺส ปาปํ กตํ กมฺมํ กุสเลน ปิธียติ|
    block |โสมํ โลกํ ปภาเสติ อพฺภา มุตฺโตว จนฺทิมาฯ|
  count |๑๗๔|
    block |อนฺธภูโต อยํ โลโก ตนุเกตฺถ วิปสฺสติ|
    block |สกุโณ ชาลมุตฺโตว อปฺโป สคฺคาย คจฺฉติฯ|
  count |๑๗๕|
    block |หํสาทิจฺจปเถ ยนฺติ อากาเส ยนฺติ อิทฺธิยา|
    block |นียนฺติ ธีรา โลกมฺหา เชตฺวา มารํ สวาหินิํ ฯ|
  count |๑๗๖|
    block |เอกํ ธมฺมํ อตีตสฺส มุสาวาทิสฺส ชนฺตุโน|
    block |วิติณฺณปรโลกสฺส นตฺถิ ปาปํ อการิยํฯ|
  count |๑๗๗|
    block |น เว กทริยา เทวโลกํ วชนฺติ พาลา หเว นปฺปสํสนฺติ ทานํ|
    block |ธีโร จ ทานํ อนุโมทมาโน เตเนว โส โหติ สุขี ปรตฺถฯ|
  count |๑๗๘|
    block |ปถพฺยา เอกรชฺเชน สคฺคสฺส คมเนน วา|
    block |สพฺพโลกาธิปจฺเจน โสตาปตฺติผลํ วรํฯ|
  stand |โลกวคฺโค เตรสโม นิฏฺฐิโตฯ|
