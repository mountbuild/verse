block |๒๔ ตณฺหาวคฺโค|
  count |๓๓๔|
    block |มนุชสฺส ปมตฺตจาริโน ตณฺหา วฑฺฒติ มาลุวา วิย|
    block |โส ปฺลวตี หุรา หุรํ ผลมิจฺฉํว วนสฺมิ วานโรฯ|
  count |๓๓๕|
    block |ยํ เอสา สหเต ชมฺมี ตณฺหา โลเก วิสตฺติกา|
    block |โสกา ตสฺส ปวฑฺฒนฺติ อภิวฏฺฐํว พีรณํฯ|
  count |๓๓๖|
    block |โย เจตํ สหเต ชมฺมิํ ตณฺหํ โลเก ทุรจฺจยํ|
    block |โสกา ตมฺหา ปปตนฺติ อุทพินฺทุว โปกฺขราฯ|
  count |๓๓๗|
    block |ตํ โว วทามิ ภทฺทํ โว ยาวนฺเตตฺถ สมาคตา|
    block |ตณฺหาย มูลํ ขณถ อุสีรตฺโถว พีรณํ|
    block |มา โว นฬํว โสโตว มาโร ภญฺชิ ปุนปฺปุนํฯ|
  count |๓๓๘|
    block |ยถาปิ มูเล อนุปทฺทเว ทฬฺเห ฉินฺโนปิ รุกฺโข ปุนเรว รูหติ|
    block |เอวมฺปิ ตณฺหานุสเย อนูหเต นิพฺพตฺตตี ทุกฺขมิทํ ปุนปฺปุนํฯ|
  count |๓๓๙|
    block |ยสฺส ฉตฺติํสติ โสตา มนาปสวนา ภุสา|
    block |มาหา วหนฺติ ทุทฺทิฏฺฐิํ สงฺกปฺปา ราคนิสฺสิตาฯ|
  count |๓๔๐|
    block |สวนฺติ สพฺพธิ โสตา ลตา อุปฺปชฺช ติฏฺฐติ|
    block |ตญฺจ ทิสฺวา ลตํ ชาตํ มูลํ ปญฺญาย ฉินฺทถฯ|
  count |๓๔๑|
    block |สริตานิ สิเนหิตานิ จ โสมนสฺสานิ ภวนฺติ ชนฺตุโน|
    block |เต สาตสิตา สุเขสิโน เต เว ชาติชรูปคา นราฯ|
  count |๓๔๒|
    block |ตสิณาย ปุรกฺขตา ปชา ปริสปฺปนฺติ สโสว พนฺธิโต|
    block |สํโยชนสงฺคสตฺตกา ทุกฺขมุเปนฺติ ปุนปฺปุนํ จิรายฯ|
  count |๓๔๓|
    block |ตสิณาย ปุรกฺขตา ปชา ปริสปฺปนฺติ สโสว พนฺธิโต|
    block |ตสฺมา ตสิณํ วิโนทเย อากงฺขนฺต วิราคมตฺตโนฯ|
  count |๓๔๔|
    block |โย นิพฺพนโถ วนาธิมุตฺโต วนมุตฺโต วนเมว ธาวติ|
    block |ตํ ปุคฺคลเมถ ปสฺสถ มุตฺโต พนฺธนเมว ธาวติฯ|
  count |๓๔๕|
    block |น ตํ ทฬฺหํ พนฺธนมาหุ ธีรา ยทายสํ ทารุชปพฺพชญฺจ|
    block |สารตฺตรตฺตา มณิกุณฺฑเลสุ ปุตฺเตสุ ทาเรสุ จ ยา อเปกฺขาฯ|
  count |๓๔๖|
    block |เอตํ ทฬฺหํ พนฺธนมาหุ ธีรา โอหารินํ สิถิลํ ทุปฺปมุญฺจํ|
    block |เอตมฺปิ เฉตฺวาน ปริพฺพชนฺติ อนเปกฺขิโน กามสุขํ ปหายฯ|
  count |๓๔๗|
    block |เย ราครตฺตานุปตนฺติ โสตํ สยํกตํ มกฺกฏโกว ชาลํ|
    block |เอตมฺปิ เฉตฺวาน วชนฺติ ธีรา อนเปกฺขิโน สพฺพทุกฺขํ ปหายฯ|
  count |๓๔๘|
    block |มุญฺจ ปุเร มุญฺจ ปจฺฉโต มชฺเฌ มุญฺจ ภวสฺส ปารคู|
    block |สพฺพตฺถ วิมุตฺตมานโส น ปุนํ ชาติชรํ อุเปหิสิฯ|
  count |๓๔๙|
    block |วิตกฺกมถิตสฺส ชนฺตุโน ติพฺพราคสฺส สุภานุปสฺสิโน|
    block |ภิยฺโย ตณฺหา ปวฑฺฒติ เอส โข ทฬฺหํ กโรติ พนฺธนํฯ|
  count |๓๕๐|
    block |วิตกฺกูปสเม จ โย รโต อสุภํ ภาวยเต สทา สโต|
    block |เอส โข พฺยนฺติ กาหิติ เอส เฉจฺฉติ มารพนฺธนํฯ|
  count |๓๕๑|
    block |นิฏฺฐงฺคโต อสนฺตาสี วีตตณฺโห อนงฺคโณ|
    block |อจฺฉินฺทิ ภวสลฺลานิ อนฺติโมยํ สมุสฺสโยฯ|
  count |๓๕๒|
    block |วีตตณฺโห อนาทาโน นิรุตฺติปทโกวิโท|
    block |อกฺขรานํ สนฺนิปาตํ ชญฺญา ปุพฺพาปรานิ จ|
    block |ส เว อนฺติมสารีโร มหาปญฺโญ มหาปุริโสติ วุจฺจติฯ|
  count |๓๕๓|
    block |สพฺพาภิภู สพฺพวิทูหมสฺมิ สพฺเพสุ ธมฺเมสุ อนูปลิตฺโต|
    block |สพฺพญฺชโห ตณฺหกฺขเย วิมุตฺโต สยํ อภิญฺญาย กมุทฺทิเสยฺยํฯ|
  count |๓๕๔|
    block |สพฺพทานํ ธมฺมทานํ ชินาติ สพฺพรสํ ธมฺมรโส ชินาติ|
    block |สพฺพรติํ ธมฺมรติ ชินาติ ตณฺหกฺขโย สพฺพทุกฺขํ ชินาติฯ|
  count |๓๕๕|
    block |หนนฺติ โภคา ทุมฺเมธํ โน จ ปารคเวสิโน|
    block |โภคตณฺหาย ทุมฺเมโธ หนฺติ อญฺเญว อตฺตนํฯ|
  count |๓๕๖|
    block |ติณโทสานิ เขตฺตานิ ราคโทสา อยํ ปชา|
    block |ตสฺมา หิ วีตราเคสุ ทินฺนํ โหติ มหปฺผลํฯ|
  count |๓๕๗|
    block |ติณโทสานิ เขตฺตานิ โทสโทสา อยํ ปชา|
    block |ตสฺมา หิ วีตโทเสสุ ทินฺนํ โหติ มหปฺผลํฯ|
  count |๓๕๘|
    block |ติณโทสานิ เขตฺตานิ โมหโทสา อยํ ปชา|
    block |ตสฺมา หิ วีตโมเหสุ ทินฺนํ โหติ มหปฺผลํฯ|
  count |๓๕๙|
    block |ติณโทสานิ เขตฺตานิ อิจฺฉาโทสา อยํ ปชา|
    block |ตสฺมา หิ วิคติจฺเฉสุ ทินฺนํ โหติ มหปฺผลํฯ|
    block |ติณโทสานิ เขตฺตานิ ตณฺหาโทสา อยํ ปชา|
    block |ตสฺมา หิ วีตตณฺเหสุ ทินฺนํ โหติ มหปฺผลํฯ|
  stand |ตณฺหาวคฺโค จตุวีสติโม นิฏฺฐิโตฯ|
