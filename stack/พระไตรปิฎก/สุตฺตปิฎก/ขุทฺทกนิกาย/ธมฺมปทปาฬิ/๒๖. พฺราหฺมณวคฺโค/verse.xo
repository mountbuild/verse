block |๒๖ พฺราหฺมณวคฺโค|
  count |๓๘๓|
    block |ฉินฺท โสตํ ปรกฺกมฺม กาเม ปนุท พฺราหฺมณ|
    block |สงฺขารานํ ขยํ ญตฺวา อกตญฺญูสิ พฺราหฺมณฯ|
  count |๓๘๔|
    block |ยทา ทฺวเยสุ ธมฺเมสุ ปารคู โหติ พฺราหฺมโณ|
    block |อถสฺส สพฺเพ สํโยคา อตฺถํ คจฺฉนฺติ ชานโตฯ|
  count |๓๘๕|
    block |ยสฺส ปารํ อปารํ วา ปาราปารํ น วิชฺชติ|
    block |วีตทฺทรํ วิสํยุตฺตํ ตมหํ พฺรูมิ พฺราหฺมณํฯ|
  count |๓๘๖|
    block |ฌายิํ วิรชมาสีนํ กตกิจฺจมนาสวํ|
    block |อุตฺตมตฺถมนุปฺปตฺตํ ตมหํ พฺรูมิ พฺราหฺมณํฯ|
  count |๓๘๗|
    block |ทิวา ตปติ อาทิจฺโจ รตฺติมาภาติ จนฺทิมา|
    block |สนฺนทฺโธ ขตฺติโย ตปติ ฌายี ตปติ พฺราหฺมโณ|
    block |อถ สพฺพมโหรตฺติํ พุทฺโธ ตปติ เตชสาฯ|
  count |๓๘๘|
    block |พาหิตปาโปติ พฺราหฺมโณ สมจริยา สมโณติ วุจฺจติ|
    block |ปพฺพาชยมตฺตโน มลํ ตสฺมา ปพฺพชิโตติ วุจฺจติฯ|
  count |๓๘๙|
    block |น พฺราหฺมณสฺส ปหเรยฺย นาสฺส มุญฺเจถ พฺราหฺมโณ|
    block |ธี พฺราหฺมณสฺส หนฺตารํ ตโต ธี ยสฺส มุญฺจติฯ|
  count |๓๙๐|
    block |น พฺราหฺมณสฺเสตทกิญฺจิ เสยฺโย ยทา นิเสโธ มนโส ปิเยหิ|
    block |ยโต ยโต หิํสมโน นิวตฺตติ ตโต ตโต สมฺมติเมว ทุกฺขํฯ|
  count |๓๙๑|
    block |ยสฺส กาเยน วาจาย มนสา นตฺถิ ทุกฺกฏํ|
    block |สํวุตํ ตีหิ ฐาเนหิ ตมหํ พฺรูมิ พฺราหฺมณํฯ|
  count |๓๙๒|
    block |ยมฺหา ธมฺมํ วิชาเนยฺย สมฺมาสมฺพุทฺธเทสิตํ|
    block |สกฺกจฺจํ ตํ นมสฺเสยฺย อคฺคิหุตฺตํว พฺราหฺมโณฯ|
  count |๓๙๓|
    block |น ชฏาหิ น โคตฺเตน น ชจฺจา โหติ พฺราหฺมโณ|
    block |ยมฺหิ สจฺจญฺจ ธมฺโม จ โส สุจี โส จ พฺราหฺมโณฯ|
  count |๓๙๔|
    block |กิํ เต ชฏาหิ ทุมฺเมธ กิํ เต อชินสาฏิยา|
    block |อพฺภนฺตรํ เต คหนํ พาหิรํ ปริมชฺชสิฯ|
  count |๓๙๕|
    block |ปํสุกูลธรํ ชนฺตุํ กิสํ ธมนิสนฺถตํ|
    block |เอกํ วนสฺมิํ ฌายนฺตํ ตมหํ พฺรูมิ พฺราหฺมณํฯ|
  count |๓๙๖|
    block |น จาหํ พฺราหฺมณํ พฺรูมิ โยนิชํ มตฺติสมฺภวํ|
    block |โภวาทิ นาม โส โหติ สเจ โหติ สกิญฺจโน|
    block |อกิญฺจนํ อนาทานํ ตมหํ พฺรูมิ พฺราหฺมณํฯ|
  count |๓๙๗|
    block |สพฺพสํโยชนํ เฉตฺวา โย เว น ปริตสฺสติ|
    block |สงฺคาติคํ วิสํยุตฺตํ ตมหํ พฺรูมิ พฺราหฺมณํฯ|
  count |๓๙๘|
    block |เฉตฺวา นทฺธิํ วรตฺตญฺจ สนฺทานํ สหนุกฺกมํ|
    block |อุกฺขิตฺตปลิฆํ พุทฺธํ ตมหํ พฺรูมิ พฺราหฺมณํฯ|
  count |๓๙๙|
    block |อกฺโกสํ วธพนฺธญฺจ อทุฏฺโฐ โย ติติกฺขติ|
    block |ขนฺตีพลํ พลานีกํ ตมหํ พฺรูมิ พฺราหฺมณํฯ|
  count |๔๐๐|
    block |อกฺโกธนํ วตวนฺตํ สีลวนฺตํ อนุสฺสทํ|
    block |ทนฺตํ อนฺติมสารีรํ ตมหํ พฺรูมิ พฺราหฺมณํฯ|
  count |๔๐๑|
    block |วาริ โปกฺขรปตฺเตว อารคฺเคริว สาสโป|
    block |โย น ลิมฺปติ กาเมสุ ตมหํ พฺรูมิ พฺราหฺมณํฯ|
  count |๔๐๒|
    block |โย ทุกฺขสฺส ปชานาติ อิเธว ขยมตฺตโน|
    block |ปนฺนภารํ วิสํยุตฺตํ ตมหํ พฺรูมิ พฺราหฺมณํฯ|
  count |๔๐๓|
    block |คมฺภีรปญฺญํ เมธาวิํ มคฺคามคฺคสฺส โกวิทํ|
    block |อุตฺตมตฺถมนุปฺปตฺตํ ตมหํ พฺรูมิ พฺราหฺมณํฯ|
  count |๔๐๔|
    block |อสํสฏฺฐํ คหฏฺเฐหิ อนาคาเรหิ จูภยํ|
    block |อโนกสาริมปฺปิจฺฉํ ตมหํ พฺรูมิ พฺราหฺมณํฯ|
  count |๔๐๕|
    block |นิธาย ทณฺฑํ ภูเตสุ ตเสสุ ถาวเรสุ จ|
    block |โย น หนฺติ น ฆาเตติ ตมหํ พฺรูมิ พฺราหฺมณํฯ|
  count |๔๐๖|
    block |อวิรุทฺธํ วิรุทฺเธสุ อตฺตทณฺเฑสุ นิพฺพุตํ|
    block |สาทาเนสุ อนาทานํ ตมหํ พฺรูมิ พฺราหฺมณํฯ|
  count |๔๐๗|
    block |ยสฺส ราโค จ โทโส จ มาโน มกฺโข จ ปาติโต|
    block |สาสโปริว อารคฺคา ตมหํ พฺรูมิ พฺราหฺมณํฯ|
  count |๔๐๘|
    block |อกกฺกสํ วิญฺญาปนิํ คิรํ สจฺจมุทีรเย|
    block |ยาย นาภิสเช กญฺจิ ตมหํ พฺรูมิ พฺราหฺมณํฯ|
  count |๔๐๙|
    block |โยธ ทีฆํ ว รสฺสํ วา อณุํ ถูลํ สุภาสุภํ|
    block |โลเก อทินฺนํ นาทิยติ ตมหํ พฺรูมิ พฺราหฺมณํฯ|
  count |๔๑๐|
    block |อาสา ยสฺส น วิชฺชนฺติ อสฺมิํ โลเก ปรมฺหิ จ|
    block |นิราสาสํ วิสํยุตฺตํ ตมหํ พฺรูมิ พฺราหฺมณํฯ|
  count |๔๑๑|
    block |ยสฺสาลยา น วิชฺชนฺติ อญฺญาย อกถํกถี|
    block |อมโตคธมนุปฺปตฺตํ ตมหํ พฺรูมิ พฺราหฺมณํฯ|
  count |๔๑๒|
    block |โยธ ปุญฺญญฺจ ปาปญฺจ อุโภ สงฺคมุปจฺจคา|
    block |อโสกํ วิรชํ สุทฺธํ ตมหํ พฺรูมิ พฺราหฺมณํฯ|
  count |๔๑๓|
    block |จนฺทํว วิมลํ สุทฺธํ วิปฺปสนฺนมนาวิลํ|
    block |นนฺทีภวปริกฺขีณํ ตมหํ พฺรูมิ พฺราหฺมณํฯ|
  count |๔๑๔|
    block |โยมํ ปลิปถํ ทุคฺคํ สํสารํ โมหมจฺจคา|
    block |ติณฺโณ ปารคโต ฌายี อเนโช อกถํกถี|
    block |อนุปาทาย นิพฺพุโต ตมหํ พฺรูมิ พฺราหฺมณํฯ|
  count |๔๑๕|
    block |โยธ กาเม ปหนฺตฺวาน อนาคาโร ปริพฺพเช|
    block |กามภวปริกฺขีณํ ตมหํ พฺรูมิ พฺราหฺมณํ ฯ|
  count |๔๑๖|
    block |โยธ ตณฺหํ ปหนฺตฺวาน อนาคาโร ปริพฺพเช|
    block |ตณฺหาภวปริกฺขีณํ ตมหํ พฺรูมิ พฺราหฺมณํฯ|
  count |๔๑๗|
    block |หิตฺวา มานุสกํ โยคํ ทิพฺพํ โยคํ อุปจฺจคา|
    block |สพฺพโยควิสํยุตฺตํ ตมหํ พฺรูมิ พฺราหฺมณํฯ|
  count |๔๑๘|
    block |หิตฺวา รติญฺจ อรติญฺจ สีติภูตํ นิรูปธิํ|
    block |สพฺพโลกาภิภุํ วีรํ ตมหํ พฺรูมิ พฺราหฺมณํฯ|
  count |๔๑๙|
    block |จุติํ โย เวทิ สตฺตานํ อุปปตฺติญฺจ สพฺพโส|
    block |อสตฺตํ สุคตํ พุทฺธํ ตมหํ พฺรูมิ พฺราหฺมณํฯ|
  count |๔๒๐|
    block |ยสฺส คติํ น ชานนฺติ เทวา คนฺธพฺพมานุสา|
    block |ขีณาสวํ อรหนฺตํ ตมหํ พฺรูมิ พฺราหฺมณํฯ|
  count |๔๒๑|
    block |ยสฺส ปุเร จ ปจฺฉา จ มชฺเฌ จ นตฺถิ กิญฺจนํ|
    block |อกิญฺจนํ อนาทานํ ตมหํ พฺรูมิ พฺราหฺมณํฯ|
  count |๔๒๒|
    block |อุสภํ ปวรํ วีรํ มเหสิํ วิชิตาวินํ|
    block |อเนชํ นฺหาตกํ พุทฺธํ ตมหํ พฺรูมิ พฺราหฺมณํฯ|
  count |๔๒๓|
    block |ปุพฺเพนิวาสํ โย เวทิ สคฺคาปายญฺจ ปสฺสติ|
    block |อโถ ชาติกฺขยํ ปตฺโต อภิญฺญาโวสิโต มุนิ|
    block |สพฺพโวสิตโวสานํ ตมหํ พฺรูมิ พฺราหฺมณํฯ|
    block |สเตวีสจตุสฺสตา จตุสจฺจวิภาวินา|
    block |สตตฺตยญฺจ วตฺถูนํ ปญฺจาธิกํ สมุฏฺฐิตาติ ฯ|
    block |ยมกปฺปมาโท จิตฺตํ ปุปฺผํ พาเลน ปณฺฑิโต|
    block |อรหนฺโต สหสฺสญฺจ ปาปํ ทณฺเฑน เต ทสฯ|
    block |ชรา อตฺตา จ โลโก จ พุทฺโธ สุขํ ปิเยน จ|
    block |โกโธ มลญฺจ ธมฺมฏฺโฐ มคฺควคฺเคน วีสติฯ|
    block |ปกิณฺณํ นิรโย นาโค ตณฺหา ภิกฺขุ จ พฺราหฺมโณ|
    block |เอเต ฉพฺพีสติ วคฺคา เทสิตาทิจฺจพนฺธุนาฯ|
    block |ยมเก วีสติ คาถา อปฺปมาทมฺหิ ทฺวาทส|
    block |เอกาทส จิตฺตวคฺเค ปุปฺผวคฺคมฺหิ โสฬสฯ|
    block |พาเล จ โสฬส คาถา ปณฺฑิตมฺหิ จตุทฺทส|
    block |อรหนฺเต ทส คาถา สหสฺเส โหนฺติ โสฬสฯ|
    block |เตรส ปาปวคฺคมฺหิ ทณฺฑมฺหิ ทส สตฺต จ|
    block |เอกาทส ชรา วคฺเค อตฺตวคฺคมฺหิ ตา ทสฯ|
    block |ทฺวาทส โลกวคฺคมฺหิ พุทฺธวคฺคมฺหิ ฐารส|
    block |สุเข จ ปิยวคฺเค จ คาถาโย โหนฺติ ทฺวาทสฯ|
    block |จุทฺทส โกธวคฺคมฺหิ มลวคฺเคกวีสติ|
    block |สตฺตรส จ ธมฺมฏฺเฐ มคฺควคฺเค สตฺตรสฯ|
    block |ปกิณฺเณ โสฬส คาถา นิรเย นาเค จ จุทฺทส|
    block |ฉพฺพีส ตณฺหาวคฺคมฺหิ เตวีส ภิกฺขุวคฺคิกาฯ|
    block |เอกตาลีสคาถาโย พฺราหฺมเณ วคฺคมุตฺตเม|
    block |คาถาสตานิ จตฺตาริ เตวีส จ ปุนาปเร|
    block |ธมฺมปเท นิปาตมฺหิ เทสิตาทิจฺจพนฺธุนาติฯ|
  stand |พฺราหฺมณวคฺโค ฉพฺพีสติโม นิฏฺฐิโตฯ|
  block |เอตฺตาวตา สพฺพปฐเม ยมกวคฺเค จุทฺทส วตฺถูนิ อปฺปมาทวคฺเค นว จิตฺตวคฺเค นว ปุปฺผวคฺเค ทฺวาทส พาลวคฺเค ปนฺนรส ปณฺฑิตวคฺเค เอกาทส อรหนฺตวคฺเค ทส สหสฺสวคฺเค จุทฺทส ปาปวคฺเค ทฺวาทส ทณฺฑวคฺเค เอกาทส ชราวคฺเค นว อตฺตวคฺเค ทส โลกวคฺเค เอกาทส พุทฺธวคฺเค นว สุขวคฺเค อฏฺฐ ปิยวคฺเค นว โกธวคฺเค อฏฺฐ มลวคฺเค ทฺวาทส ธมฺมฏฺฐวคฺเค ทส มคฺควคฺเค ทฺวาทส ปกิณฺณกวคฺเค นว นิรยวคฺเค นว นาควคฺเค อฏฺฐ ตณฺหาวคฺเค ทฺวาทส ภิกฺขุวคฺเค ทฺวาทส พฺราหฺมณวคฺเค จตฺตาลีสาติ ปญฺจาธิกานิ ตีณิ วตฺถุสตานิฯ|
  block ||
  block |ธมฺมปเท วคฺคานมุทฺทานํ|
  block |คาถานมุทฺทานํ|
  stand |ธมฺมปทปาฬิ นิฏฺฐิตาฯ|
