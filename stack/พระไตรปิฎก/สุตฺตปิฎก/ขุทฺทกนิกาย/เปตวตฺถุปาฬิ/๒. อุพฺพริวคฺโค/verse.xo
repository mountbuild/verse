block |๒ อุพฺพริวคฺโค|
  block |๑ สํสารโมจกเปติวตฺถุ|
    count |๙๕|
      block |นคฺคา ทุพฺพณฺณรูปาสิ กิสา ธมนิสนฺถตา|
      block |อุปฺผาสุลิเก กิสิเก กา นุ ตฺวํ อิธ ติฏฺฐสีติฯ|
    count |๙๖|
      block |อหํ ภทนฺเต เปตีมฺหิ ทุคฺคตา ยมโลกิกา|
      block |ปาปกมฺมํ กริตฺวาน เปตโลกํ อิโต คตาติฯ|
    count |๙๗|
      block |กิํ นุ กาเยน วาจาย มนสา ทุกฺกฏํ กตํ|
      block |กิสฺส กมฺมวิปาเกน เปตโลกํ อิโต คตาติฯ|
    count |๙๘|
      block |อนุกมฺปกา มยฺหํ นาเหสุํ ภนฺเต ปิตา จ มาตา อถวาปิ ญาตกา|
      block |เย มํ นิโยเชยฺยุํ ททาหิ ทานํ ปสนฺนจิตฺตา สมณพฺราหฺมณานํฯ|
    count |๙๙|
      block |อิโต อหํ วสฺสสตานิ ปญฺจ ยํ เอวรูปา วิจรามิ นคฺคา|
      block |ขุทาย ตณฺหาย จ ขชฺชมานา ปาปสฺส กมฺมสฺส ผลํ มเมทํฯ|
    count |๑๐๐|
      block |วนฺทามิ ตํ อยฺย ปสนฺนจิตฺตา อนุกมฺป มํ วีร มหานุภาว|
      block |ทตฺวา จ เม อาทิส ยํ หิ กิญฺจิ โมเจหิ มํ ทุคฺคติยา ภทนฺเตติฯ|
    count |๑๐๑|
      block |สาธูติ โส ปฏิสฺสุตฺวา สาริปุตฺโตนุกมฺปโก|
      block |ภิกฺขูนํ อาโลปํ ทตฺวา ปาณิมตฺตญฺจ โจฬกํ|
      block |ถาลกสฺส จ ปานียํ ตสฺสา ทกฺขิณมาทิสิฯ|
    count |๑๐๒|
      block |สมนนฺตรานุทฺทิฏฺเฐ วิปาโก อุทปชฺชถ|
      block |โภชนจฺฉาทนปานียํ ทกฺขิณาย อิทํ ผลํฯ|
    count |๑๐๓|
      block |ตโต สุทฺธา สุจิวสนา กาสิกุตฺตมธารินี|
      block |วิจิตฺตวตฺถาภรณา สาริปุตฺตํ อุปสงฺกมิฯ|
    count |๑๐๔|
      block |อภิกฺกนฺเตน วณฺเณน ยา ตฺวํ ติฏฺฐสิ เทวเต|
      block |โอภาเสนฺตี ทิสา สพฺพา โอสธี วิย ตารกาฯ|
    count |๑๐๕|
      block |เกน เตตาทิโส วณฺโณ เกน เต อิธ มิชฺฌติ|
      block |อุปฺปชฺชนฺติ จ เต โภคา เย เกจิ มนโส ปิยาฯ|
    count |๑๐๖|
      block |ปุจฺฉามิ ตํ เทวิ มหานุภาเว มนุสฺสภูตา กิมกาสิ ปุญฺญํ|
      block |เกนาสิ เอวํ ชลิตานุภาวา วณฺโณ จ เต สพฺพทิสา ปภาสตีติฯ|
    count |๑๐๗|
      block |อุปฺปณฺฑุกิํ กิสํ ฉาตํ นคฺคํ สมฺปติตจฺฉวิํ|
      block |มุนิ การุณิโก โลเก ตํ มํ อทฺทกฺขิ ทุคฺคตํฯ|
    count |๑๐๘|
      block |ภิกฺขูนํ อาโลปํ ทตฺวา ปาณิมตฺตญฺจ โจฬกํ|
      block |ถาลกสฺส จ ปานียํ มม ทกฺขิณมาทิสิฯ|
    count |๑๐๙|
      block |อาโลปสฺส ผลํ ปสฺส ภตฺตํ วสฺสสตํ ทส|
      block |ภุญฺชามิ กามกามินี อเนกรสพฺยญฺชนํฯ|
    count |๑๑๐|
      block |ปาณิมตฺตสฺส โจฬสฺส วิปากํ ปสฺส ยาทิสํ|
      block |ยาวตา นนฺทราชสฺส วิชิตสฺมิํ ปฏิจฺฉทาฯ|
    count |๑๑๑|
      block |ตโต พหุตรา ภนฺเต วตฺถานจฺฉาทนานิ เม|
      block |โกเสยฺยกมฺพลียานิ โขมกปฺปาสิกานิ จฯ|
    count |๑๑๒|
      block |วิปุลา จ มหคฺฆา จ เตปากาเสวลมฺพเร|
      block |สาหํ ตํ ปริทหามิ ยํ ยํ หิ มนโส ปิยํฯ|
    count |๑๑๓|
      block |ถาลกสฺส จ ปานียํ วิปากํ ปสฺส ยาทิสํ|
      block |คมฺภีรา จตุรสฺสา จ โปกฺขรญฺโญ สุนิมฺมิตาฯ|
    count |๑๑๔|
      block |เสโตทกา สุปฺปติตฺถา สีตา อปฺปฏิคนฺธิยา|
      block |ปทุมุปฺปลสญฺฉนฺนา วาริกิญฺชกฺขปูริตาฯ|
    count |๑๑๕|
      block |สาหํ รมามิ กีฬามิ โมทามิ อกุโตภยา|
      block |มุนิํ การุณิกํ โลเก ภนฺเต วนฺทิตุมาคตาติฯ|
    stand |สํสารโมจกเปติวตฺถุ ปฐมํฯ|
  block |๒ สาริปุตฺตตฺเถรมาตุเปติวตฺถุ|
    count |๑๑๖|
      block |นคฺคา ทุพฺพณฺณรูปาสิ กิสา ธมนิสนฺถตา|
      block |อุปฺผาสุลิเก กิสิเก กา นุ ตฺวํ อิธ ติฏฺฐสิฯ|
    count |๑๑๗|
      block |อหํ เต สกิยา มาตา ปุพฺเพ อญฺญาสุ ชาตีสุ|
      block |อุปปนฺนา เปตฺติวิสยํ ขุปฺปิปาสสมปฺปิตาฯ|
    count |๑๑๘|
      block |ฉฑฺฑิตํ ขิปิตํ เขฬํ สิงฺฆาณิกํ สิเลสุมํ|
      block |วสญฺจ ฑยฺหมานานํ วิชาตานญฺจ โลหิตํฯ|
    count |๑๑๙|
      block |วณิกานญฺจ ยํ ฆาน-สีสจฺฉินฺนาน โลหิตํ|
      block |ขุทาปเรตา ภุญฺชามิ อิตฺถิปุริสนิสฺสิตํฯ|
    count |๑๒๐|
      block |ปุพฺพโลหิตํ ภกฺขามิ ปสูนํ มานุสาน จ|
      block |อเลณา อนคารา จ นีลมญฺจปรายณาฯ|
    count |๑๒๑|
      block |เทหิ ปุตฺตก เม ทานํ ทตฺวา อนฺวาทิสาหิ เม|
      block |อปฺเปว นาม มุจฺเจยฺยํ ปุพฺพโลหิตโภชนาติฯ|
    count |๑๒๒|
      block |มาตุยา วจนํ สุตฺวา อุปติสฺโสนุกมฺปโก|
      block |อามนฺตยิ โมคฺคลฺลานํ อนุรุทฺธญฺจ กปฺปินํฯ|
    count |๑๒๓|
      block |จตสฺโส กุฏิโย กตฺวา สงฺเฆ จาตุทฺทิเส อทา|
      block |กุฏิโย อนฺนปานญฺจ มาตุ ทกฺขิณมาทิสีฯ|
    count |๑๒๔|
      block |สมนนฺตรานุทฺทิฏฺเฐ วิปาโก อุทปชฺชถ|
      block |โภชนํ ปานียํ วตฺถํ ทกฺขิณาย อิทํ ผลํฯ|
    count |๑๒๕|
      block |ตโต สุทฺธา สุจิวสนา กาสิกุตฺตมธารินี|
      block |วิจิตฺตวตฺถาภรณา โกลิตํ อุปสงฺกมิฯ|
    count |๑๒๖|
      block |อภิกฺกนฺเตน วณฺเณน ยา ตฺวํ ติฏฺฐสิ เทวเต|
      block |โอภาเสนฺตี ทิสา สพฺพา โอสธี วิย ตารกาฯ|
    count |๑๒๗|
      block |เกน เตตาทิโส วณฺโณ เกน เต อิธ มิชฺฌติ|
      block |อุปฺปชฺชนฺติ จ เต โภคา เย เกจิ มนโส ปิยาฯ|
    count |๑๒๘|
      block |ปุจฺฉามิ ตํ เทวิ มหานุภาเว มนุสฺสภูตา กิมกาสิ ปุญฺญํ|
      block |เกนาสิ เอวํ ชลิตานุภาวา วณฺโณ จ เต สพฺพทิสา ปภาสตีติฯ|
    count |๑๒๙|
      block |สาริปุตฺตสฺสาหํ มาตา ปุพฺเพ อญฺญาสุ ชาตีสุ|
      block |อุปปนฺนา เปตฺติวิสยํ ขุปฺปิปาสสมปฺปิตาฯ|
    count |๑๓๐|
      block |ฉฑฺฑิตํ ขิปิตํ เขฬํ สิงฺฆาณิกํ สิเลสุมํ|
      block |วสญฺจ ฑยฺหมานานํ วิชาตานญฺจ โลหิตํฯ|
    count |๑๓๑|
      block |วณิกานญฺจ ยํ ฆาน-สีสจฺฉินฺนาน โลหิตํ|
      block |ขุทาปเรตา ภุญฺชามิ อิตฺถิปุริสนิสฺสิตํฯ|
    count |๑๓๒|
      block |ปุพฺพโลหิตํ ภกฺขิสฺสํ ปสูนํ มานุสาน จ|
      block |อเลณา อนคารา จ นีลมญฺจปรายณาฯ|
    count |๑๓๓|
      block |สาริปุตฺตสฺส ทาเนน โมทามิ อกุโตภยา|
      block |มุนิํ การุณิกํ โลเก ภนฺเต วนฺทิตุมาคตาติฯ|
    stand |สาริปุตฺตตฺเถรสฺส มาตุเปติวตฺถุ ทุติยํฯ|
  block |๓ มตฺตาเปติวตฺถุ|
    count |๑๓๔|
      block |นคฺคา ทุพฺพณฺณรูปาสิ กิสา ธมนิสนฺถตา|
      block |อุปฺผาสุลิเก กิสิเก กา นุ ตฺวํ อิธ ติฏฺฐสีติฯ|
    count |๑๓๕|
      block |อหํ มตฺตา ตุวํ ติสฺสา สปตฺตี เต ปุเร อหุํ|
      block |ปาปกมฺมํ กริตฺวาน เปตโลกํ อิโต คตาติฯ|
    count |๑๓๖|
      block |กิํ นุ กาเยน วาจาย มนสา ทุกฺกฏํ กตํ|
      block |กิสฺส กมฺมวิปาเกน เปตโลกํ อิโต คตาติฯ|
    count |๑๓๗|
      block |จณฺฑี จ ผรุสา จาสิํ อิสฺสุกี มจฺฉรี สฐา|
      block |ตาหํ ทุรุตฺตํ วตฺวาน เปตโลกํ อิโต คตาติฯ|
    count |๑๓๘|
      block |สพฺพํ อหมฺปิ ชานามิ ยถา ตฺวํ จณฺฑิกา อหุ|
      block |อญฺญญฺจ โข ตํ ปุจฺฉามิ เกนาสิ ปํสุกุนฺถิตาติฯ|
    count |๑๓๙|
      block |สีสํนฺหาตา ตุวํ อาสิ สุจิวตฺถา อลงฺกตา|
      block |อหญฺจ โข อธิมตฺตํ สมลงฺกตตรา ตยาฯ|
    count |๑๔๐|
      block |ตสฺสา เม เปกฺขมานาย สามิเกน สมนฺตยิ|
      block |ตโต เม อิสฺสา วิปุลา โกโธ เม สมชายถฯ|
    count |๑๔๑|
      block |ตโต ปํสุํ คเหตฺวาน ปํสุนา ตํ หิ โอกิริํ|
      block |ตสฺส กมฺมวิปาเกน เตนมฺหิ ปํสุกุนฺถิตาติฯ|
    count |๑๔๒|
      block |สจฺจํ อหมฺปิ ชานามิ ปํสุนา มํ ตฺวโมกิริ|
      block |อญฺญญฺจ โข ตํ ปุจฺฉามิ เกน ขชฺชสิ กจฺฉุยาติฯ|
    count |๑๔๓|
      block |เภสชฺชหารี อุภโย วนนฺตํ อคมิมฺหเส|
      block |ตฺวญฺจ เภสชฺชมาหริ อหญฺจ กปิกจฺฉุโนฯ|
    count |๑๔๔|
      block |ตสฺสา ตฺยาชานมานาย เสยฺยํ ตฺยาหํ สโมกิริํ|
      block |ตสฺส กมฺมวิปาเกน เตน ขชฺชามิ กจฺฉุยาติฯ|
    count |๑๔๕|
      block |สจฺจํ อหมฺปิ ชานามิ เสยฺยํ เม ตฺวํ สโมกิริ|
      block |อญฺญญฺจ โข ตํ ปุจฺฉามิ เกนาสิ นคฺคิยา ตุวนฺติฯ|
    count |๑๔๖|
      block |สหายานํ สมโย อาสิ ญาตีนํ สมิตี อหุ|
      block |ตฺวญฺจ อามนฺติตา อาสิ สสามินี โน จ โข อหํฯ|
    count |๑๔๗|
      block |ตสฺสา ตฺยาชานมานาย ทุสฺสํ ตฺยาหํ อปานุทิํ|
      block |ตสฺส กมฺมวิปาเกน เตนมฺหิ นคฺคิยา อหนฺติฯ|
    count |๑๔๘|
      block |สจฺจํ อหมฺปิ ชานามิ ทุสฺสํ เม ตฺวํ อปานุทิ|
      block |อญฺญญฺจ โข ตํ ปุจฺฉามิ เกนาสิ คูถคนฺธินีติฯ|
    count |๑๔๙|
      block |ตว คนฺธญฺจ มาลญฺจ ปจฺจคฺฆญฺจ วิเลปนํ|
      block |คูถกูเป อธาเรสิํ ตํ ปาปํ ปกตํ มยา|
      block |ตสฺส กมฺมวิปาเกน เตนมฺหิ คูถคนฺธินีติฯ|
    count |๑๕๐|
      block |สจฺจํ อหมฺปิ ชานามิ ตํ ปาปํ ปกตํ ตยา|
      block |อญฺญญฺจ โข ตํ ปุจฺฉามิ เกนาสิ ทุคฺคตา ตุวนฺติฯ|
    count |๑๕๑|
      block |อุภินฺนํ สมกํ อาสิ ยํ เคเห วิชฺชเต ธนํ|
      block |สนฺเตสุ เทยฺยธมฺเมสุ ทีปํ นากาสิมตฺตโน|
      block |ตสฺส กมฺมวิปาเกน เตนมฺหิ ทุคฺคตา อหํฯ|
    count |๑๕๒|
      block |ตเทว มํ ตฺวํ อวจ ปาปกมฺมํ นิเสวสิ|
      block |น หิ ปาเปหิ กมฺเมหิ สุลภา โหติ สุคฺคตีติฯ|
    count |๑๕๓|
      block |วามโต มํ ตฺวํ ปจฺเจสิ อโถปิ มํ อุสูยสิ|
      block |ปสฺส ปาปานํ กมฺมานํ วิปาโก โหติ ยาทิโสฯ|
    count |๑๕๔|
      block |เต ฆรา ตา จ ทาสิโย ตาเนวาภรณานิเม|
      block |เต อญฺเญ ปริจาเรนฺติ น โภคา โหนฺติ สสฺสตาฯ|
    count |๑๕๕|
      block |อิทานิ ภูตสฺส ปิตา อาปณา เคหเมหิติ|
      block |อปฺเปว เต ทเท กิญฺจิ มา สุ ตาว อิโต อคาติฯ|
    count |๑๕๖|
      block |นคฺคา ทุพฺพณฺณรูปามฺหิ กิสา ธมนิสนฺถตา|
      block |โกปีนเมตํ อิตฺถีนํ มา มํ ภูตปิตาทฺทสาติฯ|
    count |๑๕๗|
      block |หนฺท กิํ วา ตฺยาหํ ทมฺมิ กิํ วา เตธ กโรมหํ|
      block |เยน ตฺวํ สุขิตา อสฺส สพฺพกามสมิทฺธินีติฯ|
    count |๑๕๘|
      block |จตฺตาโร ภิกฺขู สงฺฆโต จตฺตาโร ปน ปุคฺคลา|
      block |อฏฺฐ ภิกฺขู โภชยิตฺวา มม ทกฺขิณมาทิส|
      block |ตทาหํ สุขิตา เหสฺสํ สพฺพกามสมิทฺธินีติฯ|
    count |๑๕๙|
      block |สาธูติ สา ปฏิสฺสุตฺวา โภชยิตฺวาฏฺฐ ภิกฺขโว|
      block |วตฺเถหจฺฉาทยิตฺวาน ตสฺสา ทกฺขิณมาทิสีฯ|
    count |๑๖๐|
      block |สมนนฺตรานุทฺทิฏฺเฐ วิปาโก อุทปชฺชถ|
      block |โภชนจฺฉาทนปานียํ ทกฺขิณาย อิทํ ผลํฯ|
    count |๑๖๑|
      block |ตโต สุทฺธา สุจิวสนา กาสิกุตฺตมธารินี|
      block |วิจิตฺตวตฺถาภรณา สปตฺติํ อุปสงฺกมิฯ|
    count |๑๖๒|
      block |อภิกฺกนฺเตน วณฺเณน ยา ตฺวํ ติฏฺฐสิ เทวเต|
      block |โอภาเสนฺตี ทิสา สพฺพา โอสธี วิย ตารกาฯ|
    count |๑๖๓|
      block |เกน เตตาทิโส วณฺโณ เกน เต อิธ มิชฺฌติ|
      block |อุปฺปชฺชนฺติ จ เต โภคา เย เกจิ มนโส ปิยาฯ|
    count |๑๖๔|
      block |ปุจฺฉามิ ตํ เทวิ มหานุภาเว มนุสฺสภูตา กิมกาสิ ปุญฺญํ|
      block |เกนาสิ เอวํ ชลิตานุภาวา วณฺโณ จ เต สพฺพทิสา ปภาสตีติฯ|
    count |๑๖๕|
      block |อหํ มตฺตา ตุวํ ติสฺสา สปตฺตี เต ปุเร อหุํ|
      block |ปาปกมฺมํ กริตฺวาน เปตโลกํ อิโต คตาฯ|
    count |๑๖๖|
      block |ตว ทินฺเนน ทาเนน โมทามิ อกุโตภยา|
      block |จีรํ ชีวาหิ ภคินิ สห สพฺเพหิ ญาติภิ|
      block |อโสกํ วิรชํ ฐานํ อาวาสํ วสวตฺตินํฯ|
    count |๑๖๗|
      block |อิธ ธมฺมํ จริตฺวาน ทานํ ทตฺวาน โสภเน|
      block |วิเนยฺย มจฺเฉรมลํ สมูลํ อนินฺทิตา สคฺคมุเปหิ ฐานนฺติฯ|
    stand |มตฺตาเปติวตฺถุ ตติยํฯ|
  block |๔ นนฺทาเปติวตฺถุ|
    count |๑๖๘|
      block |กาฬี ทุพฺพณฺณรูปาสิ ผรุสา ภีรุทสฺสนา|
      block |ปิงฺคลาสิ กฬาราสิ น ตํ มญฺญามิ มานุสินฺติฯ|
    count |๑๖๙|
      block |อหํ นนฺทา นนฺทิเสน ภริยา เต ปุเร อหุํ|
      block |ปาปกมฺมํ กริตฺวาน เปตโลกํ อิโต คตาติฯ|
    count |๑๗๐|
      block |กิํ นุ กาเยน วาจาย มนสา ทุกฺกฏํ กตํ|
      block |กิสฺส กมฺมวิปาเกน เปตโลกํ อิโต คตาติฯ|
    count |๑๗๑|
      block |จณฺฑี จ ผรุสา จาสิํ ตยิ จาปิ อคารวา|
      block |ตาหํ ทุรุตฺตํ วตฺวาน เปตโลกํ อิโต คตาติฯ|
    count |๑๗๒|
      block |หนฺทุตฺตรียํ ททามิ เต อิมํ ทุสฺสํ นิวาสย|
      block |อิมํ ทุสฺสํ นิวาเสตฺวา เอหิ เนสฺสามิ ตํ ฆรํฯ|
    count |๑๗๓|
      block |วตฺถญฺจ อนฺนปานญฺจ ลจฺฉสิ ตฺวํ ฆรํ คตา|
      block |ปุตฺเต จ เต ปสฺสิสฺสสิ สุณิสาโย จ ทกฺขสีติฯ|
    count |๑๗๔|
      block |หตฺเถน หตฺเถ เต ทินฺนํ น มยฺหํ อุปกปฺปติ|
      block |ภิกฺขู จ สีลสมฺปนฺเน วีตราเค พหุสฺสุเตฯ|
    count |๑๗๕|
      block |ตปฺเปหิ อนฺนปาเนน มม ทกฺขิณมาทิส|
      block |ตทาหํ สุขิตา เหสฺสํ สพฺพกามสมิทฺธินีติฯ|
    count |๑๗๖|
      block |สาธูติ โส ปฏิสฺสุตฺวา ทานํ วิปุลมากิริ|
      block |อนฺนํ ปานํ ขาทนียํ วตฺถเสนาสนานิ จ|
      block |ฉตฺตํ คนฺธญฺจ มาลญฺจ วิวิธา จ อุปาหนาฯ|
    count |๑๗๗|
      block |ภิกฺขู จ สีลสมฺปนฺเน วีตราเค พหุสฺสุเต|
      block |ตปฺเปตฺวา อนฺนปาเนน ตสฺสา ทกฺขิณมาทิสีฯ|
    count |๑๗๘|
      block |สมนนฺตรานุทฺทิฏฺเฐ วิปาโก อุทปชฺชถ|
      block |โภชนจฺฉาทนปานียํ ทกฺขิณาย อิทํ ผลํฯ|
    count |๑๗๙|
      block |ตโต สุทฺธา สุจิวสนา กาสิกุตฺตมธารินี|
      block |วิจิตฺตวตฺถาภรณา สามิกํ อุปสงฺกมิฯ|
    count |๑๘๐|
      block |อภิกฺกนฺเตน วณฺเณน ยา ตฺวํ ติฏฺฐสิ เทวเต|
      block |โอภาเสนฺตี ทิสา สพฺพา โอสธี วิย ตารกาฯ|
    count |๑๘๑|
      block |เกน เตตาทิโส วณฺโณ เกน เต อิธ มิชฺฌติ|
      block |อุปฺปชฺชนฺติ จ เต โภคา เย เกจิ มนโส ปิยาฯ|
    count |๑๘๒|
      block |ปุจฺฉามิ ตํ เทวิ มหานุภาเว มนุสฺสภูตา กิมกาสิ ปุญฺญํ|
      block |เกนาสิ เอวํ ชลิตานุภาวา วณฺโณ จ เต สพฺพทิสา ปภาสตีติฯ|
    count |๑๘๓|
      block |อหํ นนฺทา นนฺทิเสน ภริยา เต ปุเร อหุํ|
      block |ปาปกมฺมํ กริตฺวาน เปตโลกํ อิโต คตาฯ|
    count |๑๘๔|
      block |ตว ทินฺเนน ทาเนน โมทามิ อกุโตภยา|
      block |จิรํ ชีว คหปติ สห สพฺเพหิ ญาติภิ|
      block |อโสกํ วิรชํ เขมํ อาวาสํ วสวตฺตินํฯ|
    count |๑๘๕|
      block |อิธ ธมฺมํ จริตฺวาน ทานํ ทตฺวา คหปติ|
      block |วิเนยฺย มจฺเฉรมลํ สมูลํ อนินฺทิโต สคฺคมุเปหิ ฐานนฺติฯ|
    stand |นนฺทาเปติวตฺถุ จตุตฺถํฯ|
  block |๕ มฏฺฐกุณฺฑลีเปตวตฺถุ|
    count |๑๘๖|
      block |อลงฺกโต มฏฺฐกุณฺฑลี มาลธารี หริจนฺทนุสฺสโท|
      block |พาหา ปคฺคยฺห กนฺทสิ วนมชฺเฌ กิํ ทุกฺขิโต ตุวนฺติฯ|
    count |๑๘๗|
      block |โสวณฺณมโย ปภสฺสโร อุปฺปนฺโน รถปญฺชโร มม|
      block |ตสฺส จกฺกยุคํ น วินฺทามิ เตน ทุกฺเขน ชหามิ ชีวิตนฺติฯ|
    count |๑๘๘|
      block |โสวณฺณมยํ มณิมยํ โลหิตกมยํ อถ รูปิยมยํ|
      block |อาจิกฺข เม ภทฺทมาณว จกฺกยุคํ ปฏิปาทยามิ เตติฯ|
    count |๑๘๙|
      block |โส มาณโว ตสฺส ปาวทิ จนฺทสูริยา อุภเยตฺถ ทิสฺสเร|
      block |โสวณฺณมโย รโถ มม เตน จกฺกยุเคน โสภตีติฯ|
    count |๑๙๐|
      block |พาโล โข ตฺวํ อสิ มาณว โย ตฺวํ ปตฺถยเส อปตฺถิยํ|
      block |มญฺญามิ ตุวํ มริสฺสสิ น หิ ตฺวํ ลจฺฉสิ จนฺทสูริเยติฯ|
    count |๑๙๑|
      block |คมนาคมนมฺปิ ทิสฺสติ วณฺณธาตุ อุภยตฺถ วีถิยา|
      block |เปโต กาลกโต น ทิสฺสติ โก นิธ กนฺทตํ พาลฺยตโรติฯ|
    count |๑๙๒|
      block |สจฺจํ โข วเทสิ มาณว อหเมว กนฺทตํ พาลฺยตโร|
      block |จนฺทํ วิย ทารโก รุทํ เปตํ กาลกตาภิปตฺถยินฺติฯ|
    count |๑๙๓|
      block |อาทิตฺตํ วต มํ สนฺตํ ฆตสิตฺตํว ปาวกํ|
      block |วารินา วิย โอสิญฺจํ สพฺพํ นิพฺพาปเย ทรํฯ|
    count |๑๙๔|
      block |อพฺพหี วต เม สลฺลํ โสกํ หทยนิสฺสิตํ|
      block |โย เม โสกปเรตสฺส ปุตฺตโสกํ อปานุทิฯ|
    count |๑๙๕|
      block |สฺวาหํ อพฺพูฬฺหสลฺโลสฺมิ สีติภูโตสฺมิ นิพฺพุโต|
      block |น โสจามิ น โรทามิ ตว สุตฺวาน มาณวาติฯ|
    count |๑๙๖|
      block |เทวตา นุสิ คนฺธพฺโพ อทุ สกฺโก ปุรินฺทโท|
      block |โก วา ตฺวํ กสฺส วา ปุตฺโต กถํ ชาเนมุ ตํ มยนฺติฯ|
    count |๑๙๗|
      block |ยญฺจ กนฺทสิ ยญฺจ โรทสิ ปุตฺตํ อาฬาหเน สยํ ทหิตฺวา|
      block |สฺวาหํ กุสลํ กริตฺวา กมฺมํ ติทสานํ สหพฺยตํ คโตติฯ|
    count |๑๙๘|
      block |อปฺปํ วา พหุํ วา นาทฺทสาม ทานํ ททนฺตสฺส สเก อคาเร|
      block |อุโปสถกมฺมํ วา ตาทิสํ เกน กมฺเมน คโตสิ เทวโลกนฺติฯ|
    count |๑๙๙|
      block |อาพาธิโกหํ ทุกฺขิโต คิลาโน อาตุรรูโปมฺหิ สเก นิเวสเน|
      block |พุทฺธํ วิคตรชํ วิติณฺณกงฺขํ อทฺทกฺขิํ สุคตํ อโนมปญฺญํฯ|
    count |๒๐๐|
      block |สฺวาหํ มุทิตมโน ปสนฺนจิตฺโต อญฺชลิํ อกริํ ตถาคตสฺส|
      block |ตาหํ กุสลํ กริตฺวาน กมฺมํ ติทสานํ สหพฺยตํ คโตติฯ|
    count |๒๐๑|
      block |อจฺฉริยํ วต อพฺภุตํ วต อญฺชลิกมฺมสฺส อยมีทิโส วิปาโก|
      block |อหมฺปิ มุทิตมโน ปสนฺนจิตฺโต อชฺเชว พุทฺธํ สรณํ วชามีติฯ|
    count |๒๐๒|
      block |อชฺเชว พุทฺธํ สรณํ วชาหิ ธมฺมญฺจ สงฺฆญฺจ ปสนฺนจิตฺโต|
      block |ตเถว สิกฺขาย ปทานิ ปญฺจ อขณฺฑผุลฺลานิ สมาทิยสฺสุฯ|
    count |๒๐๓|
      block |ปาณาติปาตา วิรมสฺสุ ขิปฺปํ โลเก อทินฺนํ ปริวชฺชยสฺสุ|
      block |อมชฺชโป มา จ มุสา ภณาหิ สเกน ทาเรน จ โหหิ ตุฏฺโฐติฯ|
    count |๒๐๔|
      block |อตฺถกาโมสิ เม ยกฺข หิตกาโมสิ เทวเต|
      block |กโรมิ ตุยฺหํ วจนํ ตฺวํสิ อาจริโย มมาติฯ|
    count |๒๐๕|
      block |อุเปมิ สรณํ พุทฺธํ ธมฺมญฺจาปิ อนุตฺตรํ|
      block |สงฺฆญฺจ นรเทวสฺส คจฺฉามิ สรณํ อหํฯ|
    count |๒๐๖|
      block |ปาณาติปาตา วิรมามิ ขิปฺปํ โลเก อทินฺนํ ปริวชฺชยามิ|
      block |อมชฺชโป โน จ มุสา ภณามิ สเกน ทาเรน จ โหมิ ตุฏฺโฐติฯ|
    stand |มฏฺฐกุณฺฑลีเปตวตฺถุ ปญฺจมํฯ|
  block |๖ กณฺหเปตวตฺถุ|
    count |๒๐๗|
      block |อุฏฺเฐหิ กณฺห กิํ เสสิ โก อตฺโถ สุปเนน เต|
      block |โย จ ตุยฺหํ สโก ภาตา หทยํ จกฺขุ จ ทกฺขิณํ|
      block |ตสฺส วาตา พลียนฺติ สสํ ชปฺปติ เกสวาติฯ|
    count |๒๐๘|
      block |ตสฺส ตํ วจนํ สุตฺวา โรหิเณยฺยสฺส เกสโว|
      block |ตรมานรูโป วุฏฺฐาสิ ภาตุโสเกน อฏฺฏิโตฯ|
    count |๒๐๙|
      block |กิํ นุ อุมฺมตฺตรูโปว เกวลํ ทฺวารกํ อิมํ|
      block |สโส สโสติ ลปสิ กีทิสํ สสมิจฺฉสิฯ|
    count |๒๑๐|
      block |โสวณฺณมยํ มณิมยํ โลหมยํ อถ รูปิยมยํ|
      block |สงฺขสิลาปวาฬมยํ การยิสฺสามิ เต สสํฯ|
    count |๒๑๑|
      block |สนฺติ อญฺเญปิ สสกา อรญฺญวนโคจรา|
      block |เตปิ เต อานยิสฺสามิ กีทิสํ สสมิจฺฉสีติฯ|
    count |๒๑๒|
      block |นาหเมเต สเส อิจฺเฉ เย สสา ปถวิสฺสิตา|
      block |จนฺทโต สสมิจฺฉามิ ตํ เม โอหร เกสวาติฯ|
    count |๒๑๓|
      block |โส นูน มธุรํ ญาติ ชีวิตํ วิชหิสฺสสิ|
      block |อปตฺถิยํ ปตฺถยสิ จนฺทโต สสมิจฺฉสีติฯ|
    count |๒๑๔|
      block |เอวํ เจ กณฺห ชานาสิ ยถญฺญมนุสาสสิ|
      block |กสฺมา ปุเร มตํ ปุตฺตํ อชฺชาปิ มนุโสจสิฯ|
    count |๒๑๕|
      block |น ยํ ลพฺภา มนุสฺเสน อมนุสฺเสน วา ปน|
      block |ชาโต เม มา มริ ปุตฺโต กุโต ลพฺภา อลพฺภิยํฯ|
    count |๒๑๖|
      block |น มนฺตา มูลเภสชฺชา โอสเธหิ ธเนน วา|
      block |สกฺกา อานยิตุํ กณฺห ยํ เปตมนุโสจสิฯ|
    count |๒๑๗|
      block |มหทฺธนา มหาโภคา รฏฺฐวนฺโตปิ ขตฺติยา|
      block |ปหูตธนธญฺญาเส เตปิ โน อชรามราฯ|
    count |๒๑๘|
      block |ขตฺติยา พฺราหฺมณา เวสฺสา สุทฺทา จณฺฑาลปุกฺกุสา|
      block |เอเต จญฺเญ จ ชาติยา เตปิ โน อชรามราฯ|
    count |๒๑๙|
      block |เย มนฺตํ ปริวตฺเตนฺติ ฉฬงฺคํ พฺรหฺมจินฺติตํ|
      block |เอเต จญฺเญ จ วิชฺชาย เตปิ โน อชรามราฯ|
    count |๒๒๐|
      block |อิสโย วาปิ เย สนฺตา สญฺญตตฺตา ตปสฺสิโน|
      block |สรีรํ เตปิ กาเลน วิชหนฺติ ตปสฺสิโนฯ|
    count |๒๒๑|
      block |ภาวิตตฺตา อรหนฺโต กตกิจฺจา อนาสวา|
      block |นิกฺขิปนฺติ อิมํ เทหํ ปุญฺญปาปปริกฺขยาติฯ|
    count |๒๒๒|
      block |อาทิตฺตํ วต มํ สนฺตํ ฆตสิตฺตํว ปาวกํ|
      block |วารินา วิย โอสิญฺจํ สพฺพํ นิพฺพาปเย ทรํฯ|
    count |๒๒๓|
      block |อพฺพหี วต เม สลฺลํ โสกํ หทยนิสฺสิตํ|
      block |โย เม โสกปเรตสฺส ปุตฺตโสกํ อปานุทิฯ|
    count |๒๒๔|
      block |สฺวาหํ อพฺพูฬฺหสลฺโลสฺมิ สีติภูโตสฺมิ นิพฺพุโต|
      block |น โสจามิ น โรทามิ ตว สุตฺวาน ภาติก ฯ|
    count |๒๒๕|
      block |เอวํ กโรนฺติ สปฺปญฺญา เย โหนฺติ อนุกมฺปกา|
      block |นิวตฺตยนฺติ โสกมฺหา ฆโฏ เชฏฺฐํว ภาตรํฯ|
    count |๒๒๖|
      block |ยสฺส เอตาทิสา โหนฺติ อมจฺจา ปริจารกา|
      block |สุภาสิเตน อนฺเวนฺติ ฆโฏ เชฏฺฐํว ภาตรนฺติฯ|
    stand |กณฺหเปตวตฺถุ ฉฏฺฐํฯ|
  block |๗ ธนปาลเสฏฺฐิเปตวตฺถุ|
    count |๒๒๗|
      block |นคฺโค ทุพฺพณฺณรูโปสิ กิโส ธมนิสนฺถโต|
      block |อุปฺผาสุลิโก กิสิโก โก นุ ตฺวมสิ มาริสฯ|
    count |๒๒๘|
      block |อหํ ภทนฺเต เปโตมฺหิ ทุคฺคโต ยมโลกิโก|
      block |ปาปกมฺมํ กริตฺวาน เปตโลกํ อิโต คโตฯ|
    count |๒๒๙|
      block |กิํ นุ กาเยน วาจาย มนสา ทุกฺกฏํ กตํ|
      block |กิสฺส กมฺมวิปาเกน เปตโลกํ อิโต คโตฯ|
    count |๒๓๐|
      block |นครํ อตฺถิ ปณฺณานํ เอรกจฺฉนฺติ วิสฺสุตํ|
      block |ตตฺถ เสฏฺฐิ ปุเร อาสิํ ธนปาโลติ มํ วิทูฯ|
    count |๒๓๑|
      block |อสีติ สกฏวาหานํ หิรญฺญสฺส อโหสิ เม|
      block |ปหูตํ เม ชาตรูปํ มุตฺตา เวฬุริยา พหูฯ|
    count |๒๓๒|
      block |ตาว มหทฺธนสฺสาปิ น เม ทาตุํ ปิยํ อหุ|
      block |ปิทหิตฺวา ทฺวารํ ภุญฺชิํ มา มํ ยาจนกาทฺทสุํฯ|
    count |๒๓๓|
      block |อสฺสทฺโธ มจฺฉรี จาสิํ กทริโย ปริภาสโก|
      block |ททนฺตานํ กโรนฺตานํ วารยิสฺสํ พหุ ชเน ฯ|
    count |๒๓๔|
      block |วิปาโก นตฺถิ ทานสฺส สํยมสฺส กุโต ผลํ|
      block |โปกฺขรญฺโญทปานานิ อารามานิ จ โรปิเต|
      block |ปปาโย จ วินาเสสิํ ทุคฺเค สงฺกมนานิ จฯ|
    count |๒๓๕|
      block |สฺวาหํ อกตกลฺยาโณ กตปาโป ตโต จุโต|
      block |อุปปนฺโน เปตฺติวิสยํ ขุปฺปิปาสสมปฺปิโตฯ|
    count |๒๓๖|
      block |ปญฺจปณฺณาสวสฺสานิ ยโต กาลงฺกโต อหํ|
      block |นาภิชานามิ ภุตฺตํ วา ปีตํ วา ปน ปานิยํฯ|
    count |๒๓๗|
      block |โย สํยโม โส วินาโส โย วินาโส โส สํยโม|
      block |เปตา หิ กิร ชานนฺติ โย สํยโม โส วินาโสฯ|
    count |๒๓๘|
      block |อหํ ปุเร สํยมิสฺสํ นาทาสิํ พหุเก ธเน|
      block |สนฺเตสุ เทยฺยธมฺเมสุ ทีปํ นากาสิมตฺตโน|
      block |สฺวาหํ ปจฺฉานุตปฺปามิ อตฺตกมฺมผลูปโคฯ|
    count |๒๓๙|
      block |อุทฺธํ จตูหิ มาเสหิ กาลํกิริยา ภวิสฺสติ|
      block |เอกนฺตกฏุกํ โฆรํ นิรยํ ปปติสฺสหํฯ|
    count |๒๔๐|
      block |จตุกฺกณฺณํ จตุทฺวารํ วิภตฺตํ ภาคโส มิตํ|
      block |อโยปาการปริยนฺตํ อยสา ปฏิกุชฺชิตํฯ|
    count |๒๔๑|
      block |ตสฺส อโยมยา ภูมิ ชลิตา เตชสา ยุตา|
      block |สมนฺตา โยชนสตํ ผริตฺวา ติฏฺฐติ สพฺพทาฯ|
    count |๒๔๒|
      block |ตตฺถาหํ ทีฆมทฺธานํ ทุกฺขํ เวทิสฺส เวทนํ|
      block |ผลํ ปาปสฺส กมฺมสฺส ตสฺมา โสจามหํ ภุสํฯ|
    count |๒๔๓|
      block |ตํ โว วทามิ ภทฺทํ โว ยาวนฺเตตฺถ สมาคตา|
      block |มากตฺถ ปาปกํ กมฺมํ อาวิ วา ยทิ วา รโหฯ|
    count |๒๔๔|
      block |สเจ ตํ ปาปกํ กมฺมํ กริสฺสถ กโรถ วา|
      block |น โว ทุกฺขา ปมุตฺยตฺถิ อุปฺปจฺจาปิ ปลายตํฯ|
    count |๒๔๕|
      block |มตฺเตยฺยา โหถ เปตฺเตยฺยา กุเล เชฏฺฐาปจายิกา|
      block |สามญฺญา โหถ พฺรหฺมญฺญา เอวํ สคฺคํ คมิสฺสถาติฯ|
    stand |ธนปาลเสฏฺฐิเปตวตฺถุ สตฺตมํฯ|
  block |๘ จูฬเสฏฺฐิเปตวตฺถุ|
    count |๒๔๖|
      block |นคฺโค กิโส ปพฺพชิโตสิ ภนฺเต รตฺติํ กุหิํ คจฺฉสิ กิสฺส เหตุ|
      block |อาจิกฺข เม ตํ อปิ สกฺกุเณมุ สพฺเพน วิตฺตํ ปฏิปาทเย ตุวนฺติฯ|
    count |๒๔๗|
      block |พาราณสี นครํ ทูรฆุฏฺฐํ ตตฺถาหํ คหปติ อฑฺฒโก อหุ ทีโน|
      block |อทาตา เคธิตมโน อามิสสฺมิํ ทุสฺสีลฺเยน ยมวิสยมฺหิ ปตฺโตฯ|
    count |๒๔๘|
      block |โส สูจิกาย กิลมิโต เตหิ|
      block |เตเนว ญาตีสุ ยามิ อามิสกิญฺจิกฺขเหตุ|
      block |อทานสีลา น จ สทฺทหนฺติ|
      block |ทานผลํ โหติ ปรมฺหิ โลเกฯ|
    count |๒๔๙|
      block |ธีตา จ มยฺหํ ลปเต อภิกฺขณํ ทสฺสามิ ทานํ ปิตูนํ ปิตามหานํ|
      block |ตมุปกฺขฏํ ปริวิสยนฺติ พฺราหฺมณา ยามิ อหํ อนฺธกวินฺทํ โภตฺตุนฺติฯ|
    count |๒๕๐|
      block |ตมโวจ ราชา อนุภวิยาน ตมฺปิ|
      block |เอยฺยาสิ ขิปฺปํ อหมปิ กสฺสํ ปูชํ|
      block |อาจิกฺข เม ตํ ยทิ อตฺถิ เหตุ|
      block |สทฺธายิตํ เหตุวโจ สุโณมาติฯ|
    count |๒๕๑|
      block |ตถาติ วตฺวา อคมาสิ ตตฺถ ภุญฺชิํสุ ภตฺตํ น จ ทกฺขิณารหา|
      block |ปจฺจาคมิ ราชคหํ ปุนาปรํ ปาตุรโหสิ ปุรโต ชนาธิปสฺสฯ|
    count |๒๕๒|
      block |ทิสฺวาน เปตํ ปุนเทว อาคตํ ราชา อโวจ อหมปิ กิํ ททามิ|
      block |อาจิกฺข เม ตํ ยทิ อตฺถิ เหตุ เยน ตุวํ จิรตรํ ปีณิโต สิยาติฯ|
    count |๒๕๓|
      block |พุทฺธญฺจ สงฺฆํ ปริวิสิยาน ราช อนฺเนน ปาเนน จ จีวเรน|
      block |ตํ ทกฺขิณํ อาทิส เม หิตาย เอวํ อหํ จิรตรํ ปีณิโต สิยาติฯ|
    count |๒๕๔|
      block |ตโต จ ราชา นิปติตฺวา ตาวเท ทานํ สหตฺถา อตุลํ ททิตฺวา สงฺเฆ|
      block |อาโรเจสิ ปกตํ ตถาคตสฺส ตสฺส จ เปตสฺส ทกฺขิณํ อาทิสิตฺถฯ|
    count |๒๕๕|
      block |โส ปูชิโต อติวิย โสภมาโน ปาตุรโหสิ ปุรโต ชนาธิปสฺส|
      block |ยกฺโขหมสฺมิ ปรมิทฺธิปตฺโต น มยฺหมตฺถิ สมา สทิสา มานุสาฯ|
    count |๒๕๖|
      block |ปสฺสานุภาวํ อปริมิตํ มมยิทํ ตยานุทิฏฺฐํ อตุลํ ทตฺวา สงฺเฆ|
      block |สนฺตปฺปิโต สตตํ สทา พหูหิ ยามิ อหํ สุขิโต มนุสฺสเทวาติฯ|
    stand |จูฬเสฏฺฐิเปตวตฺถุ อฏฺฐมํ นิฏฺฐิตํฯ|
    stand |ภาณวารํ ปฐมํ นิฏฺฐิตํฯ|
  block |๙ องฺกุรเปตวตฺถุ|
    count |๒๕๗|
      block |ยสฺส อตฺถาย คจฺฉาม กมฺโพชํ ธนหารกา|
      block |อยํ กามทโท ยกฺโข อิมํ ยกฺขํ นยามเสฯ|
    count |๒๕๘|
      block |อิมํ ยกฺขํ คเหตฺวาน สาธุเกน ปสยฺห วา|
      block |ยานํ อาโรปยิตฺวาน ขิปฺปํ คจฺฉาม ทฺวารกนฺติฯ|
    count |๒๕๙|
      block |ยสฺส รุกฺขสฺส ฉายาย นิสีเทยฺย สเยยฺย วา|
      block |น ตสฺส สาขํ ภญฺเชยฺย มิตฺตทุพฺโภ หิ ปาปโกติฯ|
    count |๒๖๐|
      block |ยสฺส รุกฺขสฺส ฉายาย นิสีเทยฺย สเยยฺย วา|
      block |ขนฺธมฺปิ ตสฺส ฉินฺเทยฺย อตฺโถ เจ ตาทิโส สิยาติฯ|
    count |๒๖๑|
      block |ยสฺส รุกฺขสฺส ฉายาย นิสีเทยฺย สเยยฺย วา|
      block |น ตสฺส ปตฺตํ ภินฺเทยฺย มิตฺตทุพฺโภ หิ ปาปโกติฯ|
    count |๒๖๒|
      block |ยสฺส รุกฺขสฺส ฉายาย นิสีเทยฺย สเยยฺย วา|
      block |สมูลมฺปิ ตํ อพฺพุเห อตฺโถ เจ ตาทิโส สิยาติฯ|
    count |๒๖๓|
      block |ยสฺเสกรตฺติมฺปิ ฆเร วเสยฺย ยตฺถนฺนปานํ ปุริโส ลเภถ|
      block |น ตสฺส ปาปํ มนสาปิ จินฺตเย กตญฺญุตา สปฺปุริเสหิ วณฺณิตาฯ|
    count |๒๖๔|
      block |ยสฺเสกรตฺติมฺปิ ฆเร วเสยฺย อนฺเนน ปาเนน อุปฏฺฐิโต สิยา|
      block |น ตสฺส ปาปํ มนสาปิ จินฺตเย อทุพฺภปาณี ทหเต มิตฺตทุพฺภิํฯ|
    count |๒๖๕|
      block |โย ปุพฺเพ กตกลฺยาโณ ปจฺฉา ปาเปน หิํสติ|
      block |อลฺลปาณิหโต โปโส น โส ภทฺรานิ ปสฺสตีติฯ|
    count |๒๖๖|
      block |นาหํ เทเวน วา มนุสฺเสน วา อิสฺสริเยน วาหํ สุปฺปสยฺโห|
      block |ยกฺโขหมสฺมิ ปรมิทฺธิปตฺโต ทูรงฺคโม วณฺณพลูปปนฺโนติฯ|
    count |๒๖๗|
      block |ปาณิ เต สพฺพโส วณฺโณ ปญฺจธาโร มธุสฺสโว|
      block |นานารสา ปคฺฆรนฺติ มญฺเญหํ ตํ ปุรินฺททนฺติฯ|
    count |๒๖๘|
      block |นามฺหิ เทโว น คนฺธพฺโพ นาปิ สกฺโก ปุรินฺทโท|
      block |เปตํ มํ องฺกุร ชานาหิ โรรุวมฺหา อิธาคตนฺติฯ|
    count |๒๖๙|
      block |กิํสีโล กิํสมาจาโร โรรุวสฺมิํ ปุเร ตุวํ|
      block |เกน เต พฺรหฺมจริเยน ปุญฺญํ ปาณิมฺหิ อิชฺฌตีติฯ|
    count |๒๗๐|
      block |ตุนฺนวาโย ปุเร อาสิํ โรรุวสฺมิํ ตทา อหํ|
      block |สุกิจฺฉวุตฺติ กปโณ น เม วิชฺชติ ทาตเวฯ|
    count |๒๗๑|
      block |นิเวสนญฺจ เม อาสิ อสยฺหสฺส อุปนฺติเก|
      block |สทฺธสฺส ทานปติโน กตปุญฺญสฺส ลชฺชิโนฯ|
    count |๒๗๒|
      block |ตตฺถ ยาจนกา ยนฺติ นานาโคตฺตา วนิพฺพกา|
      block |เต จ มํ ตตฺถ ปุจฺฉนฺติ อสยฺหสฺส นิเวสนํฯ|
    count |๒๗๓|
      block |กตฺถ คจฺฉาม ภทฺทํ โว กตฺถ ทานํ ปทียติ|
      block |เตสาหํ ปุฏฺโฐ อกฺขามิ อสยฺหสฺส นิเวสนํฯ|
    count |๒๗๔|
      block |ปคฺคยฺห ทกฺขิณํ พาหุํ เอตฺถ คจฺฉถ ภทฺทํ โว|
      block |เอตฺถ ทานํ ปทียติ อสยฺหสฺส นิเวสเนฯ|
    count |๒๗๕|
      block |เตน ปาณิ กามทโท เตน ปาณิ มธุสฺสโว|
      block |เตน เม พฺรหฺมจริเยน ปุญฺญํ ปาณิมฺหิ อิชฺฌตีติฯ|
    count |๒๗๖|
      block |น กิร ตฺวํ อทา ทานํ สกปาณีหิ กสฺสจิ|
      block |ปรสฺส ทานํ อนุโมทมาโน ปาณิํ ปคฺคยฺห ปาวทิฯ|
    count |๒๗๗|
      block |เตน ปาณิ กามทโท เตน ปาณิ มธุสฺสโว|
      block |เตน เต พฺรหฺมจริเยน ปุญฺญํ ปาณิมฺหิ อิชฺฌติฯ|
    count |๒๗๘|
      block |โย โส ทานมทา ภนฺเต ปสนฺโน สกปาณิภิ|
      block |โส หิตฺวา มานุสํ เทหํ กิํ นุ โส ทิสตํ คโตติฯ|
    count |๒๗๙|
      block |นาหํ ปชานามิ อสยฺหสาหิโน องฺคีรสสฺส คติํ อาคติํ วา|
      block |สุตญฺจ เม เวสฺสวณสฺส สนฺติเก สกฺกสฺส สหพฺยตํ คโต อสยฺโหติฯ|
    count |๒๘๐|
      block |อลเมว กาตุํ กลฺยาณํ ทานํ ทาตุํ ยถารหํ|
      block |ปาณิํ กามททํ ทิสฺวา โก ปุญฺญํ น กริสฺสติฯ|
    count |๒๘๑|
      block |โส หิ นูน อิโต คนฺตฺวา อนุปฺปตฺวาน ทฺวารกํ|
      block |ทานํ ปฏฺฐปยิสฺสามิ ยํ มมสฺส สุขาวหํฯ|
    count |๒๘๒|
      block |ทสฺสามนฺนญฺจ ปานญฺจ วตฺถเสนาสนานิ จ|
      block |ปปญฺจ อุทปานญฺจ ทุคฺเค สงฺกมนานิ จาติฯ|
    count |๒๘๓|
      block |เกน เต องฺคุลี กุณา มุขญฺจ กุณลีกตํ|
      block |อกฺขีนิ จ ปคฺฆรนฺติ กิํ ปาปํ ปกตํ ตยาติฯ|
    count |๒๘๔|
      block |องฺคีรสสฺส คหปติโน สทฺธสฺส ฆรเมสิโน|
      block |ตสฺสาหํ ทานวิสฺสคฺเค ทาเน อธิกโต อหุํฯ|
    count |๒๘๕|
      block |ตตฺถ ยาจนเก ทิสฺวา อาคเต โภชนตฺถิเก|
      block |เอกมนฺตํ อปกฺกมฺม อกาสิํ กุณลิํ มุขํฯ|
    count |๒๘๖|
      block |เตน เม องฺคุลี กุณา มุขญฺจ กุณลีกตํ|
      block |อกฺขีนิ เม ปคฺฆรนฺติ ตํ ปาปํ ปกตํ มยาติฯ|
    count |๒๘๗|
      block |ธมฺเมน เต กาปุริส มุขญฺจ กุณลีกตํ|
      block |อกฺขีนิ จ ปคฺฆรนฺติ ยํ ตํ ปรสฺส ทานสฺส|
      block |อกาสิ กุณลิํ มุขํฯ|
    count |๒๘๘|
      block |กถํ หิ ทานํ ททมาโน กเรยฺย ปรปตฺติยํ|
      block |อนฺนํ ปานํ ขาทนียํ วตฺถเสนาสนานิ จฯ|
    count |๒๘๙|
      block |โส หิ นูน อิโต คนฺตฺวา อนุปฺปตฺวาน ทฺวารกํ|
      block |ทานํ ปฏฺฐปยิสฺสามิ ยํ มมสฺส สุขาวหํฯ|
    count |๒๙๐|
      block |ทสฺสามนฺนญฺจ ปานญฺจ วตฺถเสนาสนานิ จ|
      block |ปปญฺจ อุทปานญฺจ ทุคฺเค สงฺกมนานิ จาติฯ|
    count |๒๙๑|
      block |ตโต หิ โส นิวตฺติตฺวา อนุปฺปตฺวาน ทฺวารกํ|
      block |ทานํ ปฏฺฐปยิ องฺกุโร ยํตุมสฺส สุขาวหํฯ|
    count |๒๙๒|
      block |อทา อนฺนญฺจ ปานญฺจ วตฺถเสนาสนานิ จ|
      block |ปปญฺจ อุทปานญฺจ วิปฺปสนฺเนน เจตสาฯ|
    count |๒๙๓|
      block |โก ฉาโต โก จ ตสิโต โก วตฺถํ ปริทหิสฺสติ|
      block |กสฺส สนฺตานิ โยคฺคานิ อิโต โยเชนฺตุ วาหนํฯ|
    count |๒๙๔|
      block |โก ฉตฺติจฺฉติ คนฺธญฺจ โก มาลํ โก อุปาหนํ|
      block |อิติสฺสุ ตตฺถ โฆเสนฺติ กปฺปกา สูทมาคธา|
      block |สทา สายญฺจ ปาโต จ องฺกุรสฺส นิเวสเนฯ|
    count |๒๙๕|
      block |สุขํ สุปติ องฺกุโร อิติ ชานาติ มํ ชโน|
      block |ทุกฺขํ สุปามิ สินฺธก ยํ น ปสฺสามิ ยาจเกฯ|
    count |๒๙๖|
      block |สุขํ สุปติ องฺกุโร อิติ ชานาติ มํ ชโน|
      block |ทุกฺขํ สินฺธก สุปามิ อปฺปเก สุ วนิพฺพเกติฯ|
    count |๒๙๗|
      block |สกฺโก เจ เต วรํ ทชฺชา ตาวติํสานมิสฺสโร|
      block |กิสฺส สพฺพสฺส โลกสฺส วรมาโน วรํ วเรติฯ|
    count |๒๙๘|
      block |สกฺโก เจ เม วรํ ทชฺชา ตาวติํสานมิสฺสโร|
      block |กาลุฏฺฐิตสฺส เม สโต สุริยุคฺคมนํ ปติ|
      block |ทิพฺพา ภกฺขา ปาตุภเวยฺยุํ สีลวนฺโต จ ยาจกาฯ|
    count |๒๙๙|
      block |ททโต เม น ขีเยถ ทตฺวา นานุตเปยฺยหํ|
      block |ททํ จิตฺตํ ปสาเทยฺยํ เอตํ สกฺกํ วรํ วเรติฯ|
    count |๓๐๐|
      block |น สพฺพวิตฺตานิ ปเร ปเวจฺเฉ ทเทยฺย ทานญฺจ ธนญฺจ รกฺเข|
      block |ตสฺมา หิ ทานา ธนเมว เสยฺโย อติปฺปทาเนน กุลา น โหนฺติฯ|
    count |๓๐๑|
      block |อทานมติทานญฺจ นปฺปสํสนฺติ ปณฺฑิตา|
      block |ตสฺมา หิ ทานา ธนเมว เสยฺโย สเมน วตฺเตยฺย ส ธีรธมฺโมติฯ|
    count |๓๐๒|
      block |อโห วต เร อหเมว ทชฺชํ สนฺโต จ มํ สปฺปุริสา ภเชยฺยุํ|
      block |เมโฆว นินฺนานิ ปริปูรยนฺโต สนฺตปฺปเย สพฺพวนิพฺพกานํฯ|
    count |๓๐๓|
      block |ยสฺส ยาจนเก ทิสฺวา มุขวณฺโณ ปสีทติ|
      block |ทตฺวา อตฺตมโน โหติ ตํ ฆรํ วสโต สุขํฯ|
    count |๓๐๔|
      block |ยสฺส ยาจนเก ทิสฺวา มุขวณฺโณ ปสีทติ|
      block |ทตฺวา อตฺตมโน โหติ เอสา ยญฺญสฺส สมฺปทาฯ|
    count |๓๐๕|
      block |ปุพฺเพว ทานา สุมโน ททํ จิตฺตํ ปสาทเย|
      block |ทตฺวา อตฺตมโน โหติ เอสา ยญฺญสฺส สมฺปทาติฯ|
    count |๓๐๖|
      block |สฏฺฐิ วาหสหสฺสานิ องฺกุรสฺส นิเวสเน|
      block |โภชนํ ทียเต นิจฺจํ ปุญฺญเปกฺขสฺส ชนฺตุโนฯ|
    count |๓๐๗|
      block |ติสหสฺสานิ สูทานิ หิ อามุตฺตมณิกุณฺฑลา|
      block |องฺกุรํ อุปชีวนฺติ ทาเน ยญฺญสฺส วาวฏา ฯ|
    count |๓๐๘|
      block |สฏฺฐิ ปุริสสหสฺสานิ อามุตฺตมณิกุณฺฑลา|
      block |องฺกุรสฺส มหาทาเน กฏฺฐํ ผาเลนฺติ มาณวาฯ|
    count |๓๐๙|
      block |โสฬสิตฺถิสหสฺสานิ สพฺพาลงฺการภูสิตา|
      block |องฺกุรสฺส มหาทาเน วิธา ปิณฺเฑนฺติ นาริโยฯ|
    count |๓๑๐|
      block |โสฬสิตฺถิสหสฺสานิ สพฺพาลงฺการภูสิตา|
      block |องฺกุรสฺส มหาทาเน ทพฺพิคาหา อุปฏฺฐิตาฯ|
    count |๓๑๑|
      block |พหุํ พหูนํ ปาทาสิ จิรํ ปาทาสิ ขตฺติโย|
      block |สกฺกจฺจญฺจ สหตฺถา จ จิตฺตีกตฺวา ปุนปฺปุนํฯ|
    count |๓๑๒|
      block |พหู มาเส จ ปกฺเข จ อุตุสํวจฺฉรานิ จ|
      block |มหาทานํ ปวตฺเตสิ องฺกุโร ทีฆมนฺตรํฯ|
    count |๓๑๓|
      block |เอวํ ทตฺวา ยชิตฺวา จ องฺกุโร ทีฆมนฺตรํ|
      block |โส หิตฺวา มานุสํ เทหํ ตาวติํสูปโค อหุฯ|
    count |๓๑๔|
      block |กฏจฺฉุภิกฺขํ ทตฺวาน อนุรุทฺธสฺส อินฺทโก|
      block |โส หิตฺวา มานุสํ เทหํ ตาวติํสูปโค อหุฯ|
    count |๓๑๕|
      block |ทสหิ ฐาเนหิ องฺกุรํ อินฺทโก อติโรจติ|
      block |รูเป สทฺเท รเส คนฺเธ โผฏฺฐพฺเพ จ มโนรเมฯ|
    count |๓๑๖|
      block |อายุนา ยสสา เจว วณฺเณน จ สุเขน จ|
      block |อาธิปจฺเจน องฺกุรํ อินฺทโก อติโรจติฯ|
    count |๓๑๗|
      block |ตาวติํเส ยทา พุทฺโธ สิลายํ ปณฺฑุกมฺพเล|
      block |ปาริจฺฉตฺตกมูลมฺหิ วิหาสิ ปุริสุตฺตโมฯ|
    count |๓๑๘|
      block |ทสสุ โลกธาตูสุ สนฺนิปติตฺวาน เทวตา|
      block |ปยิรุปาสนฺติ สมฺพุทฺธํ วสนฺตํ นคมุทฺธนิฯ|
    count |๓๑๙|
      block |น โกจิ เทโว วณฺเณน สมฺพุทฺธํ อติโรจติ|
      block |สพฺเพ เทเว อติกฺกมฺม สมฺพุทฺโธว วิโรจติฯ|
    count |๓๒๐|
      block |โยชนานิ ทส ทฺเว จ องฺกุโรยํ ตทา อหุ|
      block |อวิทูเรว พุทฺธสฺส อินฺทโก อติโรจติฯ|
    count |๓๒๑|
      block |โอโลเกตฺวาน สมฺพุทฺโธ องฺกุรญฺจาปิ อินฺทกํ|
      block |ทกฺขิเณยฺยํ สมฺภาเวนฺโต อิทํ วจนมพฺรวิฯ|
    count |๓๒๒|
      block |มหาทานํ ตยา ทินฺนํ องฺกุร ทีฆมนฺตรํ|
      block |อติทูเร นิสินฺโนสิ อาคจฺฉ มม สนฺติเกติฯ|
    count |๓๒๓|
      block |โจทิโต ภาวิตตฺเตน องฺกุโร อิทมพฺรวิ|
      block |กิํ มยฺหํ เตน ทาเนน ทกฺขิเณยฺเยน สุญฺญตํฯ|
    count |๓๒๔|
      block |อยํ โส อินฺทโก ยกฺโข ทชฺชา ทานํ ปริตฺตกํ|
      block |อติโรจติ อมฺเหหิ จนฺโท ตารคเณ ยถาติฯ|
    count |๓๒๕|
      block |อุชฺชงฺคเล ยถา เขตฺเต พีชํ พหุมฺปิ โรปิตํ|
      block |น วิปุลผลํ โหติ นปิ โตเสติ กสฺสกํฯ|
    count |๓๒๖|
      block |ตเถว ทานํ พหุกํ ทุสฺสีเลสุ ปติฏฺฐิตํ|
      block |น วิปุลผลํ โหติ นปิ โตเสติ ทายกํฯ|
    count |๓๒๗|
      block |ยถาปิ ภทฺทเก เขตฺเต พีชํ อปฺปมฺปิ โรปิตํ|
      block |สมฺมา ธารํ ปเวจฺฉนฺเต ผลํ โตเสติ กสฺสกํฯ|
    count |๓๒๘|
      block |ตเถว สีลวนฺเตสุ คุณวนฺเตสุ ตาทิสุ|
      block |อปฺปกมฺปิ กตํ การํ ปุญฺญํ โหติ มหปฺผลนฺติฯ|
    count |๓๒๙|
      block |วิเจยฺย ทานํ ทาตพฺพํ ยตฺถ ทินฺนํ มหปฺผลํ|
      block |วิเจยฺย ทานํ ทตฺวาน สคฺคํ คจฺฉนฺติ ทายกาฯ|
    count |๓๓๐|
      block |วิเจยฺย ทานํ สุคตปฺปสตฺถํ เย ทกฺขิเณยฺยา อิธ ชีวโลเก|
      block |เอเตสุ ทินฺนานิ มหปฺผลานิ พีชานิ วุตฺตานิ ยถา สุเขตฺเตติฯ|
    stand |องฺกุรเปตวตฺถุ นวมํฯ|
  block |๑๐ อุตฺตรมาตุเปติวตฺถุ|
    count |๓๓๑|
      block |ทิวาวิหารคตํ ภิกฺขุํ คงฺคาตีเร นิสินฺนกํ|
      block |ตํ เปตี อุปสงฺกมฺม ทุพฺพณฺณา ภีรุทสฺสนาฯ|
    count |๓๓๒|
      block |เกสา จสฺสา อติทีฆา ยาวภูมาวลมฺพเร|
      block |เกเสหิ สา ปฏิจฺฉนฺนา สมณํ เอตทพฺรวิฯ|
    count |๓๓๓|
      block |ปญฺจปณฺณาสวสฺสานิ ยโต กาลงฺกตา อหํ|
      block |นาภิชานามิ ภุตฺตํ วา ปีตํ วา ปน ปานิยํ|
      block |เทหิ ตฺวํ ปานิยํ ภนฺเต ตสิตา ปานิยาย เมติฯ|
    count |๓๓๔|
      block |อยํ สีโตทิกา คงฺคา หิมวนฺตโต สนฺทติ|
      block |ปิว เอตฺโต คเหตฺวาน กิํ มํ ยาจสิ ปานิยนฺติฯ|
    count |๓๓๕|
      block |สจาหํ ภนฺเต คงฺคาย สยํ คณฺหามิ ปานิยํ|
      block |โลหิตํ เม ปริวตฺตติ ตสฺมา ยาจามิ ปานิยนฺติฯ|
    count |๓๓๖|
      block |กิํ นุ กาเยน วาจาย มนสา ทุกฺกฏํ กตํ|
      block |กิสฺส กมฺมวิปาเกน คงฺคา เต โหติ โลหิตนฺติฯ|
    count |๓๓๗|
      block |ปุตฺโต เม อุตฺตโร นาม สทฺโธ อาสิ อุปาสโก|
      block |โส จ มยฺหํ อกามาย สมณานํ ปเวจฺฉติฯ|
    count |๓๓๘|
      block |จีวรํ ปิณฺฑปาตญฺจ ปจฺจยํ สยนาสนํ|
      block |ตมหํ ปริภาสามิ มจฺเฉเรน อุปทฺทุตาฯ|
    count |๓๓๙|
      block |ยํ ตฺวํ มยฺหํ อกามาย สมณานํ ปเวจฺฉสิ|
      block |จีวรํ ปิณฺฑปาตญฺจ ปจฺจยํ สยนาสนํฯ|
    count |๓๔๐|
      block |เอตํ เต ปรโลกสฺมิํ โลหิตํ โหตุ อุตฺตร|
      block |ตสฺส กมฺมสฺส วิปาเกน คงฺคา เม โหติ โลหิตนฺติฯ|
    stand |อุตฺตรมาตุเปติวตฺถุ ทสมํฯ|
  block |๑๑ สุตฺตเปตวตฺถุ|
    count |๓๔๑|
      block |อหํ ปุเร ปพฺพชิตสฺส ภิกฺขุโน สุตฺตํ อทาสิํ อุปสงฺกมฺม ยาจิตา|
      block |ตสฺส วิปาโก วิปุลผลูปลพฺภติ พหุกา จ เม อุปฺปชฺชเร วตฺถโกฏิโยฯ|
    count |๓๔๒|
      block |ปุปฺผาภิกิณฺณํ รมิตํ วิมานํ อเนกจิตฺตํ นรนาริเสวิตํ|
      block |สาหํ ภุญฺชามิ จ ปารุปามิ จ ปหูตวิตฺตา น จ ตาว ขียติฯ|
    count |๓๔๓|
      block |ตสฺเสว กมฺมสฺส วิปากมนฺวยา สุขญฺจ สาตญฺจ อิธูปลพฺภติ|
      block |สาหํ คนฺตฺวา ปุนเทว มานุสํ กาหามิ ปุญฺญานิ นยยฺยปุตฺต มนฺติฯ|
    count |๓๔๔|
      block |สตฺต ตุวํ วสฺสสตา อิธาคตา|
      block |ชิณฺณา จ วุฑฺฒา จ ตหิํ ภวิสฺสสิ|
      block |สพฺเพว เต กาลกตา จ ญาตกา|
      block |กิํ ตตฺถ คนฺตฺวาน อิโต กริสฺสสีติฯ|
    count |๓๔๕|
      block |สตฺเตว วสฺสานิ อิธาคตาย เม ทิพฺพญฺจ สุขญฺจ สมปฺปิตาย|
      block |สาหํ คนฺตฺวาน ปุนเทว มานุสํ กาหามิ ปุญฺญานิ นยยฺยปุตฺต มนฺติฯ|
    count |๓๔๖|
      block |โส ตํ คเหตฺวาน ปสยฺห พาหายํ ปจฺจานยิตฺวาน เถริํ สุทุพฺพลํ|
      block |วชฺเชสิ อญฺญมฺปิ ชนํ อิธาคตํ กโรถ ปุญฺญานิ สุขูปลพฺภติฯ|
    count |๓๔๗|
      block |ทิฏฺฐา มยา อกเตน สาธุนา เปตา วิหญฺญนฺติ ตเถว มนุสฺสา|
      block |กมฺมญฺจ กตฺวา สุขเวทนียํ เทวา มนุสฺสา จ สุเข ฐิตา ปชาติฯ|
    stand |สุตฺตเปตวตฺถุ เอกาทสมํฯ|
  block |๑๒ กณฺณมุณฺฑเปติวตฺถุ|
    count |๓๔๘|
      block |โสณฺณโสปานผลกา โสณฺณวาลุกสนฺถตา|
      block |ตตฺถ โสคนฺธิยา วคฺคู สุจิคนฺธา มโนรมาฯ|
    count |๓๔๙|
      block |นานารุกฺเขหิ สญฺฉนฺนา นานาคนฺธสเมริตา|
      block |นานาปทุมสญฺฉนฺนา ปุณฺฑรีกสโมตตา ฯ|
    count |๓๕๐|
      block |สุรภิํ สมฺปวายนฺติ มนุญฺญา มาลุเตริตา|
      block |หํสโกญฺจาภิรุทา จ จกฺกวกฺกาภิกูชิตาฯ|
    count |๓๕๑|
      block |นานาทิชคณากิณฺณา นานาสรคณายุตา|
      block |นานาผลธรา รุกฺขา นานาปุปฺผธรา วนาฯ|
    count |๓๕๒|
      block |น มนุสฺเสสุ อีทิสํ นครํ ยาทิสํ อิทํ|
      block |ปาสาทา พหุกา ตุยฺหํ โสวณฺณรูปิยามยา|
      block |ททฺทลฺลมานา อาเภนฺติ สมนฺตา จตุโร ทิสาฯ|
    count |๓๕๓|
      block |ปญฺจ ทาสิสตา ตุยฺหํ ยา เตมา ปริจาริกา|
      block |ตา กมฺพุกายูรธรา กญฺจนาเวฬภูสิตาฯ|
    count |๓๕๔|
      block |ปลฺลงฺกา พหุกา ตุยฺหํ โสวณฺณรูปิยามยา|
      block |กทลิมิคสญฺฉนฺนา สชฺชา โคนกสนฺถตาฯ|
    count |๓๕๕|
      block |ยตฺถ ตฺวํ วาสูปคตา สพฺพกามสมิทฺธินี|
      block |สมฺปตฺตายฑฺฒรตฺตาย ตโต อุฏฺฐาย คจฺฉสิฯ|
    count |๓๕๖|
      block |อุยฺยานภูมิํ คนฺตฺวาน โปกฺขรญฺญา สมนฺตโต|
      block |ตสฺสา ตีเร ตุวํ ฐาสิ หริเต สทฺทเล สุเภฯ|
    count |๓๕๗|
      block |ตโต เต กณฺณมุณฺโฑ สุนโข องฺคมงฺคานิ ขาทติ|
      block |ยทา จ ขายิตา อาสิ อฏฺฐิสงฺขลิกา กตา|
      block |โอคาหสิ โปกฺขรณิํ โหติ กาโย ยถา ปุเรฯ|
    count |๓๕๘|
      block |ตโต ตฺวํ องฺคปจฺจงฺคี สุจารุ ปิยทสฺสนา|
      block |วตฺเถน ปารุปิตฺวาน อายาสิ มม สนฺติกํฯ|
    count |๓๕๙|
      block |กิํ นุ กาเยน วาจาย มนสา ทุกฺกฏํ กตํ|
      block |กิสฺส กมฺมวิปาเกน กณฺณมุณฺโฑ สุนโข ตวองฺคมงฺคานิ ขาทตีติฯ|
    count |๓๖๐|
      block |กิมิลายํ คหปติ สทฺโธ อาสิ อุปาสโก|
      block |ตสฺสาหํ ภริยา อาสิํ ทุสฺสีลา อติจารินีฯ|
    count |๓๖๑|
      block |โส มํ อติจรมานาย สามิโก เอตทพฺรวิ|
      block |เนตํ ฉนฺนํ ปติรูปํ ยํ ตฺวํ อติจราสิ มํฯ|
    count |๓๖๒|
      block |สาหํ โฆรญฺจ สปถํ มุสาวาทญฺจ ภาสิสํ|
      block |นาหํ ตํ อติจรามิ กาเยน อุท เจตสาฯ|
    count |๓๖๓|
      block |สจาหํ ตํ อติจรามิ กาเยน อุท เจตสา|
      block |กณฺณมุณฺโฑ ยํ สุนโข องฺคมงฺคานิ ขาทตุฯ|
    count |๓๖๔|
      block |ตสฺส กมฺมสฺส วิปากํ มุสาวาทสฺส จูภยํ|
      block |สตฺเตว วสฺสสตานิ อนุภูตํ ยโต หิ เม|
      block |กณฺณมุณฺโฑ จ สุนโข องฺคมงฺคานิ ขาทติฯ|
    count |๓๖๕|
      block |ตฺวญฺจ เทว พหุกาโร อตฺถาย เม อิธาคโต|
      block |สุมุตฺตาหํ กณฺณมุณฺฑสฺส อโสกา อกุโตภยาฯ|
    count |๓๖๖|
      block |ตาหํ เทว นมสฺสามิ ยาจามิ ปญฺชลีกตา|
      block |ภุญฺช อมานุเส กาเม รม เทว มยา สหาติฯ|
    count |๓๖๗|
      block |ภุตฺตา อมานุสา กามา รมิโตมฺหิ ตยา สห|
      block |ตาหํ สุภเค ยาจามิ ขิปฺปํ ปฏินยาหิ มนฺติฯ|
    stand |กณฺณมุณฺฑเปติวตฺถุ ทฺวาทสมํฯ|
  block |๑๓ อุพฺพริเปตวตฺถุ|
    count |๓๖๘|
      block |อหุ ราชา พฺรหฺมทตฺโต ปญฺจาลานํ รเถสโภ|
      block |อโหรตฺตานมจฺจยา ราชา กาลมกฺรุพฺพถ ฯ|
    count |๓๖๙|
      block |ตสฺส อาฬาหนํ คนฺตฺวา ภริยา กนฺทติ อุพฺพรี|
      block |พฺรหฺมทตฺตํ อปสฺสนฺตี พฺรหฺมทตฺตาติ กนฺทติฯ|
    count |๓๗๐|
      block |อิสิ จ ตตฺถ อาคจฺฉิ สมฺปนฺนจรโณ มุนิ|
      block |โส จ ตตฺถ อปุจฺฉิตฺถ เย ตตฺถ สุสมาคตาฯ|
    count |๓๗๑|
      block |กสฺส อิทํ อาฬาหนํ นานาคนฺธสเมริตํ|
      block |กสฺสายํ กนฺทติ ภริยา อิโต ทูรคตํ ปติํ|
      block |พฺรหฺมทตฺตํ อปสฺสนฺตี พฺรหฺมทตฺตาติ กนฺทติฯ|
    count |๓๗๒|
      block |เต จ ตตฺถ วิยากํสุ เย ตตฺถ สุสมาคตา|
      block |พฺรหฺมทตฺตสฺส ภทนฺเต พฺรหฺมทตฺตสฺส มาริสฯ|
    count |๓๗๓|
      block |ตสฺส อิทํ อาฬาหนํ นานาคนฺธสเมริตํ|
      block |ตสฺสายํ กนฺทติ ภริยา อิโต ทูรคตํ ปติํ|
      block |พฺรหฺมทตฺตํ อปสฺสนฺตี พฺรหฺมทตฺตาติ กนฺทติฯ|
    count |๓๗๔|
      block |ฉฬาสีติสหสฺสานิ พฺรหฺมทตฺตสฺสนามกา|
      block |อิมสฺมิํ อาฬาหเน ทฑฺฒา เตสํ กมนุโสจสีติฯ|
    count |๓๗๕|
      block |โย ราชา จูฬนีปุตฺโต ปญฺจาลานํ รเถสโภ|
      block |ตํ ภนฺเต อนุโสจามิ ภตฺตารํ สพฺพกามทนฺติฯ|
    count |๓๗๖|
      block |สพฺเพ วาเหสุํ ราชาโน พฺรหฺมทตฺตสฺสนามกา|
      block |สพฺเพวจูฬนีปุตฺตา ปญฺจาลานํ รเถสภาฯ|
    count |๓๗๗|
      block |สพฺเพสํ อนุปุพฺเพน มเหสิตฺตมการยิ|
      block |กสฺมา ปุริมเก หิตฺวา ปจฺฉิมํ อนุโสจสีติฯ|
    count |๓๗๘|
      block |อาตุเม อิตฺถิภูตาย ทีฆรตฺตาย มาริส|
      block |ยสฺสา เม อิตฺถิภูตาย สํสาเร พหุภาสสีติฯ|
    count |๓๗๙|
      block |อหุ อิตฺถี อหุ ปุริโส ปสุโยนิมฺปิ อาคมา|
      block |เอวเมตํ อตีตานํ ปริยนฺโต น ทิสฺสตีติฯ|
    count |๓๘๐|
      block |อาทิตฺตํ วต มํ สนฺตํ ฆตสิตฺตํว ปาวกํ|
      block |วารินา วิย โอสิญฺจํ สพฺพํ นิพฺพาปเย ทรํฯ|
    count |๓๘๑|
      block |อพฺพหี วต เม สลฺลํ โสกํ หทยนิสฺสิตํ|
      block |โย เม โสกปเรตาย ปติโสกํ อปานุทิฯ|
    count |๓๘๒|
      block |สาหํ อพฺพูฬฺหสลฺลาสฺมิ สีติภูตาสฺมิ นิพฺพุตา|
      block |น โสจามิ น โรทามิ ตว สุตฺวา มหามุนีติฯ|
    count |๓๘๓|
      block |ตสฺส ตํ วจนํ สุตฺวา สมณสฺส สุภาสิตํ|
      block |ปตฺตจีวรมาทาย ปพฺพชิ อนคาริยํฯ|
    count |๓๘๔|
      block |สา จ ปพฺพชิตา สนฺตา อคารสฺมา อนคาริยํ|
      block |เมตฺตาจิตฺตํ อภาเวสิ พฺรหฺมโลกูปปตฺติยาฯ|
    count |๓๘๕|
      block |คามา คามํ วิจรนฺตี นิคเม ราชธานิโย|
      block |อุรุเวลา นาม โส คาโม ยตฺถ กาลมกฺรุพฺพถฯ|
    count |๓๘๖|
      block |เมตฺตาจิตฺตํ อาภาเวตฺวา พฺรหฺมโลกูปปตฺติยา|
      block |อิตฺถิจิตฺตํ วิราเชตฺวา พฺรหฺมโลกูปคา อหูติฯ|
      block |โมจกํ มาตา มตฺตา จ นนฺทา กุณฺฑลีนา ฆโฏ|
      block |ทฺเว เสฏฺฐี ตุนฺนวาโย จ อุตฺตร สุตฺตกณฺณ อุพฺพรีติฯ|
    stand |อุพฺพริเปตวตฺถุ เตรสมํฯ|
    stand |อุพฺพริวคฺโค ทุติโย นิฏฺฐิโตฯ|
    block |ตสฺสุทฺทานํ|
