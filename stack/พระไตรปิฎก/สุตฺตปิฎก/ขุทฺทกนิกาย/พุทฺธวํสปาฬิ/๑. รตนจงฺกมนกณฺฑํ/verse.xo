block |๑ รตนจงฺกมนกณฺฑํ|
  stand |ฯ นโม ตสฺส ภควโต อรหโต สมฺมาสมฺพุทฺธสฺสฯขุทฺทกนิกาเย|
  count |๑|
    block |พฺรหฺมา จ โลกาธิปตี สหมฺปตี กตญฺชลี อนธิวรํ อยาจถ|
    block |สนฺตีธ สตฺตาปฺปรชกฺขชาติกา เทเสหิ ธมฺมํ อนุกมฺปิมํ ปชํฯ|
  count |๒|
    block |สมฺปนฺนวิชฺชาจรณสฺส ตาทิโน ชุตินฺธรสฺสนฺติมเทหธาริโน|
    block |ตถาคตสฺสปฺปฏิปุคฺคลสฺส อุปฺปชฺชิ การุญฺญตา สพฺพสตฺเตฯ|
  count |๓|
    block |น เหเต ชานนฺติ สเทวมานุสา พุทฺโธ อยํ กีทิสโก นรุตฺตโม|
    block |อิทฺธิพลํ ปญฺญาพลญฺจ กีทิสํ พุทฺธพลํ โลกหิตสฺส กีทิสํฯ|
  count |๔|
    block |น เหเต ชานนฺติ สเทวมานุสา พุทฺโธ อยํ เอทิสโก นรุตฺตโม|
    block |อิทฺธิพลํ ปญฺญาพลญฺจ เอทิสํ พุทฺธพลํ โลกหิตสฺส เอทิสํฯ|
  count |๕|
    block |หนฺทาหํ ทสฺสยิสฺสามิ พุทฺธพลมนุตฺตรํ|
    block |จงฺกมํ มาปยิสฺสามิ นเภ รตนมณฺฑิตํฯ|
  count |๖|
    block |ภุมฺมา มหาราชิกา ตาวติํสา ยามา จ เทวา ตุสิตา จ นิมฺมิตา|
    block |ปรนิมฺมิตา เยปิ จ พฺรหฺมกายิกา อานนฺทิตา วิปุลมกํสุ โฆสํฯ|
  count |๗|
    block |โอภาสิตา จ ปถวี สเทวกา ปุถู จ โลกนฺตริกา อสํวุตา|
    block |ตโม จ ติพฺโพ วิหโต ตทา อหุ ทิสฺวาน อจฺเฉรกํ ปาฏิหีรํฯ|
  count |๘|
    block |สเทวคนฺธพฺพมนุสฺสรกฺขเส อาภา อุฬารา วิปุลา อชายถ|
    block |อิมสฺมิํ โลเก ปรสฺมิญฺโจภยสฺมิํ อโธ จ อุทฺธํ ติริยญฺจ วิตฺถตํฯ|
  count |๙|
    block |สตฺตุตฺตโม อนธิวโร วินายโก สตฺถา อหู เทวมนุสฺสปูชิโต|
    block |มหานุภาโว สตปุญฺญลกฺขโณ ทสฺเสสิ อจฺเฉรกํ ปาฏิหีรํฯ|
  count |๑๐|
    block |โส ยาจิโต เทววเรน จกฺขุมา อตฺถํ สเมกฺขิตฺวา ตทา นรุตฺตโม|
    block |จงฺกมํ มาปยิ โลกนายโก สุนิฏฺฐิตํ สพฺพรตนนิมฺมิตํฯ|
  count |๑๑|
    block |อิทฺธี จ อาเทสนานุสาสนี ติปาฏิหีเร ภควา วสี อหุ|
    block |จงฺกมํ มาปยิ โลกนายโก สุนิฏฺฐิตํ สพฺพรตนนิมฺมิตํฯ|
  count |๑๒|
    block |ทสสหสฺสีโลกธาตุยา สิเนรุปพฺพตุตฺตเม|
    block |ถมฺเภว ทสฺเสสิ ปฏิปาฏิยา จงฺกเม รตนามเยฯ|
  count |๑๓|
    block |ทสสหสฺสี อติกฺกมฺม จงฺกมํ มาปยี ชิโน|
    block |สพฺพโสณฺณมยา ปสฺเส จงฺกเม รตนามเยฯ|
  count |๑๔|
    block |ตุลาสงฺฆาฏานุวคฺคา โสวณฺณผลกตฺถตา|
    block |เวทิกา สพฺพโสวณฺณา ทุภโต ปสฺเสสุ นิมฺมิตาฯ|
  count |๑๕|
    block |มณิมุตฺตาวาลุกากิณฺณา นิมฺมิโต รตนามโย|
    block |โอภาเสติ ทิสา สพฺพา สตรํสีว อุคฺคโตฯ|
  count |๑๖|
    block |ตสฺมิํ จงฺกมเน ธีโร ทฺวตฺติํสวรลกฺขโณ|
    block |วิโรจมาโน สมฺพุทฺโธ จงฺกเม จงฺกมี ชิโนฯ|
  count |๑๗|
    block |ทิพฺพํ มนฺทารวํ ปุปฺผํ ปทุมํ ปาริฉตฺตกํ|
    block |จงฺกมเน โอกิรนฺติ สพฺเพ เทวา สมาคตาฯ|
  count |๑๘|
    block |ปสฺสนฺติ ตํ เทวสงฺฆา ทสสหสฺสี ปโมทิตา|
    block |นมสฺสมานา นิปตนฺติ ตุฏฺฐหฏฺฐา ปโมทิตาฯ|
  count |๑๙|
    block |ตาวติํสา จ ยามา จ ตุสิตา จาปิ เทวตา|
    block |นิมฺมานรติโน เทวา เย เทวา วสวตฺติโน|
    block |อุทคฺคจิตฺตา สุมนา ปสฺสนฺติ โลกนายกํฯ|
  count |๒๐|
    block |สเทวคนฺธพฺพมนุสฺสรกฺขสา นาคา สุปณฺณา อถ วาปิ กินฺนรา|
    block |ปสฺสนฺติ ตํ โลกหิตานุกมฺปกํ นเภว อจฺจุคฺคตจนฺทมณฺฑลํฯ|
  count |๒๑|
    block |อาภสฺสรา สุภกิณฺหา เวหปฺผลา อกนิฏฺฐา จ เทวตา|
    block |สุสุทฺธสุกฺกวตฺถวสนา ติฏฺฐนฺติ ปญฺชลีกตาฯ|
  count |๒๒|
    block |มุญฺจนฺติ ปุปฺผํ ปน ปญฺจวณฺณิกํ มนฺทารวํ จนฺทนจุณฺณมิสฺสิตํ|
    block |ภเมนฺติ เจลานิ จ อมฺพเร ตทา อโห ชิโน โลกหิตานุกมฺปโกฯ|
  count |๒๓|
    block |ตุวํ สตฺถา จ เกตู จ ธโช ยูโป จ ปาณินํ|
    block |ปรายโน ปติฏฺฐา จ ทีโป จ ทฺวิปทุตฺตโม ฯ|
  count |๒๔|
    block |ทสสหสฺสีโลกธาตุยา เทวตาโย มหิทฺธิกา|
    block |ปริวาเรตฺวา นมสฺสนฺติ ตุฏฺฐหฏฺฐา ปโมทิตาฯ|
  count |๒๕|
    block |เทวตา เทวกญฺญา จ ปสนฺนา ตุฏฺฐมานสา|
    block |ปญฺจวณฺณิกปุปฺเผหิ ปูชยนฺติ นราสภํฯ|
  count |๒๖|
    block |ปสฺสนฺติ ตํ เทวสงฺฆา ปสนฺนา ตุฏฺฐมานสา|
    block |ปญฺจวณฺณิกปุปฺเผหิ ปูชยนฺติ นราสภํฯ|
  count |๒๗|
    block |อโห อจฺฉริยํ โลเก อพฺภุตํ โลมหํสนํ|
    block |น เมทิสํ ภูตปุพฺพํ อจฺเฉรํ โลมหํสนํฯ|
  count |๒๘|
    block |สกสกมฺหิ ภวเน นิสีทิตฺวาน เทวตา|
    block |หสนฺติ ตา มหาหสิตํ ทิสฺวานจฺเฉรกํ นเภฯ|
  count |๒๙|
    block |อากาสฏฺฐา จ ภูมฏฺฐา ติณปนฺถนิวาสิโน|
    block |กตญฺชลี นมสฺสนฺติ ตุฏฺฐหฏฺฐา ปโมทิตาฯ|
  count |๓๐|
    block |เยปิ ทีฆายุกา นาคา ปุญฺญวนฺโต มหิทฺธิกา|
    block |ปโมทิตา นมสฺสนฺติ ปูชยนฺติ นรุตฺตมํฯ|
  count |๓๑|
    block |สงฺคีติโย ปวตฺเตนฺติ อมฺพเร อนิลญฺชเส|
    block |จมฺมนทฺธานิ วาเทนฺติ ทิสฺวานจฺเฉรกํ นเภฯ|
  count |๓๒|
    block |สงฺขา จ ปณวา เจว อโถปิ ฑิณฺฑิมา พหู|
    block |อนฺตลิกฺขสฺมิํ วชฺชนฺติ ทิสฺวานจฺเฉรกํ นเภฯ|
  count |๓๓|
    block |อพฺภุโต วต โน อชฺช อุปฺปชฺชิ โลมหํสโน|
    block |ธุวมตฺถสิทฺธิํ ลภาม ขโณ โน ปฏิปาทิโตฯ|
  count |๓๔|
    block |พุทฺโธติ เตสํ สุตฺวาน ปีติ อุปฺปชฺชิ ตาวเท|
    block |พุทฺโธ พุทฺโธติ กถยนฺตา ติฏฺฐนฺติ ปญฺชลีกตาฯ|
  count |๓๕|
    block |หิงฺการา สาธุการา จ อุกฺกุฏฺฐิ สมฺปหํสนํ|
    block |ปชา จ วิวิธา คคเน วตฺเตนฺติ ปญฺชลีกตาฯ|
  count |๓๖|
    block |คายนฺติ เสเฬนฺติ จ วาทยนฺติ จ ภุชานิ โปเถนฺติ จ นจฺจยนฺติ จ|
    block |มุญฺจนฺติ ปุปฺผํ ปน ปญฺจวณฺณิกํ มนฺทารวํ จนฺทนจุณฺณมิสฺสิตํฯ|
  count |๓๗|
    block |ยถา ตุยฺหํ มหาวีร ปาเทสุ จกฺกลกฺขณํ|
    block |ธชวชิรปฏากา วฑฺฒมานงฺกุสาจิตํฯ|
  count |๓๘|
    block |รูเป สีเล สมาธิมฺหิ ปญฺญาย จ อสาทิโส|
    block |วิมุตฺติยา อสมสโม ธมฺมจกฺกปฺปวตฺตเนฯ|
  count |๓๙|
    block |ทสนาคพลํ กาเย ตุยฺหํ ปากติกํ พลํ|
    block |อิทฺธิพเลน อสโม ธมฺมจกฺกปฺปวตฺตเนฯ|
  count |๔๐|
    block |เอวํ สพฺพคุณูเปตํ สพฺพงฺคสมุปาคตํ|
    block |มหามุนิํ การุณิกํ โลกนาถํ นมสฺสถฯ|
  count |๔๑|
    block |อภิวาทนํ โถมนญฺจ วนฺทนญฺจ ปสํสนํ|
    block |นมสฺสนญฺจ ปูชญฺจ สพฺพํ อรหสี ตุวํฯ|
  count |๔๒|
    block |เย เกจิ โลเก วนฺทเนยฺยา วนฺทนํ อรหนฺติ เย|
    block |สพฺพเสฏฺโฐ มหาวีร สทิโส เต น วิชฺชติฯ|
  count |๔๓|
    block |สาริปุตฺโต มหาปญฺโญ สมาธิชฺฌานโกวิโท|
    block |คิชฺฌกูเฏ ฐิโตเยว ปสฺสติ โลกนายกํฯ|
  count |๔๔|
    block |สุผุลฺลํ สาลราชํว จนฺทํว คคเน ยถา|
    block |มชฺฌนฺหิเกว สูริยํ โอโลเกสิ นราสภํฯ|
  count |๔๕|
    block |ชลนฺตํ ทีปรุกฺขํว ตรุณสูริยํว อุคฺคตํ|
    block |พฺยามปฺปภานุรญฺชิตํ ธีรํ ปสฺสติ โลกนายกํฯ|
  count |๔๖|
    block |ปญฺจนฺนํ ภิกฺขุสตานํ กตกิจฺจาน ตาทินํ|
    block |ขีณาสวานํ วิมลานํ ขเณน สนฺนิปาตยิฯ|
  count |๔๗|
    block |โลกปฺปสาทนํ นาม ปาฏิหีรํ นิทสฺสยิ|
    block |อมฺเหปิ ตตฺถ คนฺตฺวาน วนฺทิสฺสาม มยํ ชินํฯ|
  count |๔๘|
    block |เอถ สพฺเพ คมิสฺสาม ปุจฺฉิสฺสาม มยํ ชินํ|
    block |กงฺขํ วิโนทยิสฺสาม ปสฺสิตฺวา โลกนายกํฯ|
  count |๔๙|
    block |สาธูติ เต ปฏิสฺสุตฺวา นิปกา สํวุตินฺทฺริยา|
    block |ปตฺตจีวรมาทาย ตรมานา อุปาคมุํฯ|
  count |๕๐|
    block |ขีณาสเวหิ วิมเลหิ ทนฺเตหิ อุตฺตเม ทเม|
    block |สาริปุตฺโต มหาปญฺโญ อิทฺธิยา อุปสงฺกมิฯ|
  count |๕๑|
    block |เตหิ ภิกฺขูหิ ปริวุโต สาริปุตฺโต มหาคณี|
    block |ลฬนฺโต เทโวว คคเน อิทฺธิยา อุปสงฺกมิฯ|
  count |๕๒|
    block |อุกฺกาสิตญฺจ ขิปิตํ อชฺฌุเปกฺขิย สุพฺพตา|
    block |สคารวา สปฺปติสฺสา สมฺพุทฺธํ อุปสงฺกมุํฯ|
  count |๕๓|
    block |อุปสงฺกมิตฺวา ปสฺสนฺติ สยมฺภุํ โลกนายกํ|
    block |นเภ อจฺจุคฺคตํ ธีรํ จนฺทํว คคเน ยถาฯ|
  count |๕๔|
    block |ชลนฺตํ ทีปรุกฺขํว วิชฺชุํว คคเน ยถา|
    block |มชฺฌนฺหิเกว สูริยํ ปสฺสนฺติ โลกนายกํฯ|
  count |๕๕|
    block |ปญฺจภิกฺขุสตา สพฺเพ ปสฺสนฺติ โลกนายกํ|
    block |รหทมิว วิปฺปสนฺนํ สุผุลฺลํ ปทุมํ ยถาฯ|
  count |๕๖|
    block |อญฺชลิํ ปคฺคเหตฺวาน ตุฏฺฐหฏฺฐา ปโมทิตา|
    block |นมสฺสมานา นิปตนฺติ สตฺถุโน จกฺกลกฺขเณฯ|
  count |๕๗|
    block |สาริปุตฺโต มหาปญฺโญ โกรณฺฑสมสาทิโส|
    block |สมาธิชฺฌานกุสโล วนฺทเต โลกนายกํฯ|
  count |๕๘|
    block |คชฺชิตา กาลเมโฆว นีลุปฺปลสมสาทิโส|
    block |อิทฺธิพเลน อสโม โมคฺคลฺลาโน มหิทฺธิโกฯ|
  count |๕๙|
    block |มหากสฺสโปปิ จ เถโร อุตฺตตฺตกนกสนฺนิโภ|
    block |ธุตคุเณ อคฺคนิกฺขิตฺโต โถมิโต สตฺถุวณฺณิโตฯ|
  count |๖๐|
    block |ทิพฺพจกฺขูนํ โย อคฺโค อนุรุทฺโธ มหาคณี|
    block |ญาติเสฏฺโฐ ภควโต อวิทูเรว ติฏฺฐติฯ|
  count |๖๑|
    block |อาปตฺติอนาปตฺติยา สเตกิจฺฉาย โกวิโท|
    block |วินเย อคฺคนิกฺขิตฺโต อุปาลิ สตฺถุวณฺณิโตฯ|
  count |๖๒|
    block |สุขุมนิปุณตฺถปฏิวิทฺโธ กถิกานํ ปวโร คณี|
    block |อิสิ มนฺตานิยา ปุตฺโต ปุณฺโณ นามาติ วิสฺสุโตฯ|
  count |๖๓|
    block |เอเตสํ จิตฺตมญฺญาย โอปมฺมกุสโล มุนิ|
    block |กงฺขจฺเฉโท มหาวีโร กเถสิ อตฺตโน คุณํฯ|
  count |๖๔|
    block |จตฺตาโร เต อสงฺเขยฺยา โกฏิ เยสํ น นายติ|
    block |สตฺตกาโย จ อากาโส จกฺกวาฬา จนนฺตกา|
    block |พุทฺธญาณํ อปฺปเมยฺยํ น สกฺกา เอเต วิชานิตุํฯ|
  count |๖๕|
    block |กิเมตํ อจฺฉริยํ โลเก ยํ เม อิทฺธิวิกุพฺพนํ|
    block |อญฺเญ พหู อจฺฉริยา อพฺภุตา โลมหํสนาฯ|
  count |๖๖|
    block |ยทาหํ ตุสิเต กาเย สนฺตุสิโต นามหํ ตทา|
    block |ทสสหสฺสี สมาคมฺม ยาจนฺติ ปญฺชลี มมํฯ|
  count |๖๗|
    block |กาโล โข เต มหาวีร อุปฺปชฺช มาตุกุจฺฉิยํ|
    block |สเทวกํ ตารยนฺโต พุชฺฌสฺสุ อมตํ ปทํฯ|
  count |๖๘|
    block |ตุสิตา กายา จวิตฺวาน ยทา โอกฺกมิ กุจฺฉิยํ|
    block |ทสสหสฺสีโลกธาตุ กมฺปิตฺถ ธรณี ตทาฯ|
  count |๖๙|
    block |ยทาหํ มาตุกุจฺฉิโต สมฺปชาโนว นิกฺขมิํ|
    block |สาธุการํ ปวตฺเตนฺติ ทสสหสฺสี ปกมฺปถฯ|
  count |๗๐|
    block |โอกฺกนฺติํ เม สโม นตฺถิ ชาติโต อภินิกฺขเม|
    block |สมฺโพธิยํ อหํ เสฏฺโฐ ธมฺมจกฺกปฺปวตฺตเนฯ|
  count |๗๑|
    block |อโห อจฺฉริยํ โลเก พุทฺธานํ คุณมหนฺตตา|
    block |ทสสหสฺสีโลกธาตุ ฉปฺปการํ ปกมฺปถ|
    block |โอภาโส จ มหา อาสิ อจฺเฉรํ โลมหํสนํฯ|
  count |๗๒|
    block |ภควา ตมฺหิ สมเย โลกเชฏฺโฐ นราสโภ|
    block |สเทวกํ ทสฺสยนฺโต อิทฺธิยา จงฺกมี ชิโนฯ|
  count |๗๓|
    block |จงฺกเม จงฺกมนฺโตว กเถสิ โลกนายโก|
    block |อนฺตรา น นิวตฺเตติ จตุหตฺเถ จงฺกเม ยถาฯ|
  count |๗๔|
    block |สาริปุตฺโต มหาปญฺโญ สมาธิชฺฌานโกวิโท|
    block |ปญฺญาย ปารมิปฺปตฺโต ปุจฺฉติ โลกนายกํฯ|
  count |๗๕|
    block |กีทิโส เต มหาวีร อภินีหาโร นรุตฺตม|
    block |กมฺหิ กาเล ตยา ธีร ปตฺถิตา โพธิมุตฺตมาฯ|
  count |๗๖|
    block |ทานํ สีลญฺจ เนกฺขมฺมํ ปญฺญาวีริยญฺจ กีทิสํ|
    block |ขนฺติสจฺจมธิฏฺฐานํ เมตฺตุเปกฺขา จ กีทิสาฯ|
  count |๗๗|
    block |ทส ปารมี ตยา ธีร กีทิสี โลกนายก|
    block |กถํ อุปปารมี ปุณฺณา ปรมตฺถปารมี กถํฯ|
  count |๗๘|
    block |ตสฺส ปุฏฺโฐ วิยากาสิ กรวีกมธุรคิโร|
    block |นิพฺพาปยนฺโต หทยํ หาสยนฺโต สเทวกํฯ|
  count |๗๙|
    block |อตีตพุทฺธานํ ชินานํ เทสิตํ นิกีลิตํ พุทฺธปรมฺปราคตํ|
    block |ปุพฺเพนิวาสานุคตาย พุทฺธิยา ปกาสยี โลกหิตํ สเทวเกฯ|
  count |๘๐|
    block |ปีติปาโมชฺชชนนํ โสกสลฺลวิโนทนํ|
    block |สพฺพสมฺปตฺติปฏิลาภํ จิตฺตีกตฺวา สุณาถ เมฯ|
  count |๘๑|
    block |มทนิมฺมทนํ โสกนุทํ สํสารปริโมจนํ|
    block |สพฺพทุกฺขกฺขยํ มคฺคํ สกฺกจฺจํ ปฏิปชฺชถาติฯ|
  stand |รตนจงฺกมนกณฺโฑ นิฏฺฐิโตฯ|
