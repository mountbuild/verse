block |๑๒ ปทุมุตฺตรพุทฺธวํโส|
  count |๑|
    block |นารทสฺส อปเรน สมฺพุทฺโธ ทฺวิปทุตฺตโม|
    block |ปทุมุตฺตโร นาม ชิโน อกฺโขโภ สาครูปโมฯ|
  count |๒|
    block |มณฺฑกปฺโปว โส อาสิ ยมฺหิ พุทฺโธ อชายถ|
    block |อุสฺสนฺนกุสลา ชนตา ตมฺหิ กปฺเป อชายถฯ|
  count |๓|
    block |ปทุมุตฺตรสฺส ภควโต ปฐเม ธมฺมเทสเน|
    block |โกฏิสตสหสฺสานํ ธมฺมาภิสมโย อหุฯ|
  count |๔|
    block |ตโต ปรมฺปิ วสฺสนฺเต ตปฺปยนฺเต จ ปาณิเน|
    block |สตฺตติํสสตสหสฺสานํ ทุติยาภิสมโย อหุฯ|
  count |๕|
    block |ยมฺหิ กาเล มหาวีโร อานนฺทํ อุปสงฺกมิ|
    block |ปิตุสนฺติกํ อุปคนฺตฺวา อาหนี อมตทุนฺทุภิํฯ|
  count |๖|
    block |อาหเต อมตเภริมฺหิ วสฺสนฺเต ธมฺมวุฏฺฐิยา|
    block |ปญฺญาสสตสหสฺสานํ ตติยาภิสมโย อหุฯ|
  count |๗|
    block |โอวาทโก วิญฺญาปโก ตารโก สพฺพปาณินํ|
    block |เทสนากุสโล พุทฺโธ ตาเรสิ ชนตํ พหุํฯ|
  count |๘|
    block |สนฺนิปาตา ตโย อาสุํ ปทุมุตฺตรสฺส สตฺถุโน|
    block |โกฏิสตสหสฺสานํ ปฐโม อาสิ สมาคโมฯ|
  count |๙|
    block |ยทา พุทฺโธ อสมสโม วสิ เวภารปพฺพเต|
    block |นวุติโกฏิสหสฺสานํ ทุติโย อาสิ สมาคโมฯ|
  count |๑๐|
    block |ปุน จาริกํ ปกฺกนฺเต คามนิคมรฏฺฐโต|
    block |อสีติโกฏิสหสฺสานํ ตติโย อาสิ สมาคโมฯ|
  count |๑๑|
    block |อหํ เตน สมเยน ชฏิโล นาม รฏฺฐิโก|
    block |สมฺพุทฺธปฺปมุขํ สงฺฆํ สภตฺตํ ทุสฺสมทาสหํฯ|
  count |๑๒|
    block |โสปิ มํ พุทฺโธ พฺยากาสิ สงฺฆมชฺเฌ นิสีทิย|
    block |สตสหสฺสิโต กปฺเป อยํ พุทฺโธ ภวิสฺสติฯ|
  count |๑๓|
    block |ปธานํ ปทหิตฺวาน…เป … เหสฺสาม สมฺมุขา อิมํฯ|
  count |๑๔|
    block |ตสฺสาปิ วจนํ สุตฺวา อุตฺตริํ วตมธิฏฺฐหิํ|
    block |อกาสิํ อุคฺคทฬฺหํ ธิติํ ทสปารมิปูริยาฯ|
  count |๑๕|
    block |พฺยาหตา ติตฺถิยา สพฺเพ วิมนา ทุมฺมนา ตทา|
    block |น เตสํ เกจิ ปริจรนฺติ รฏฺฐโต นิจฺฉุภนฺติ เตฯ|
  count |๑๖|
    block |สพฺเพ ตตฺถ สมาคนฺตฺวา อุปคจฺฉุํ พุทฺธสนฺติเก|
    block |ตุวํ นาโถ มหาวีร สรณํ โหหิ จกฺขุมฯ|
  count |๑๗|
    block |อนุกมฺปโก การุณิโก หิเตสี สพฺพปาณินํ|
    block |สมฺปตฺเต ติตฺถิเย สพฺเพ ปญฺจสีเล ปติฏฺฐปิฯ|
  count |๑๘|
    block |เอวํ นิรากุลํ อาสิ สุญฺญตํ ติตฺถิเยหิ ตํ|
    block |วิจิตฺตํ อรหนฺเตหิ วสีภูเตหิ ตาทิหิฯ|
  count |๑๙|
    block |นครํ หํสวตี นาม อานนฺโท นาม ขตฺติโย|
    block |สุชาตา นาม ชนิกา ปทุมุตฺตรสฺส สตฺถุโนฯ|
  count |๒๐|
    block |ทสวสฺสสหสฺสานิ อคารํ อชฺฌ โส วสิ|
    block |นรวาหโน ยโส วสวตฺตี ตโย ปาสาทมุตฺตมาฯ|
  count |๒๑|
    block |ติจตฺตารีสสหสฺสานิ นาริโย สมลงฺกตา|
    block |วสุทตฺตา นาม นารี อุตฺตโม นาม อตฺรโชฯ|
  count |๒๒|
    block |นิมิตฺเต จตุโร ทิสฺวา ปาสาเทนาภินิกฺขมิ|
    block |สตฺตาหํ ปธานจารํ อจรี ปุริสุตฺตโมฯ|
  count |๒๓|
    block |พฺรหฺมุนา ยาจิโต สนฺโต ปทุมุตฺตโร วินายโก|
    block |วตฺติ จกฺกํ มหาวีโร มิถิลุยฺยานมุตฺตเมฯ|
  count |๒๔|
    block |เทวโล จ สุชาโต จ อเหสุํ อคฺคสาวกา|
    block |สุมโน นามุปฏฺฐาโก ปทุมุตฺตรสฺส มเหสิโนฯ|
  count |๒๕|
    block |อมิตา จ อสมา จ อเหสุํ อคฺคสาวิกา|
    block |โพธิ ตสฺส ภควโต สลโลติ ปวุจฺจติฯ|
  count |๒๖|
    block |วิติณฺโณ เจว ติสฺโส จ อเหสุํ อคฺคุปฏฺฐกา|
    block |หฏฺฐา เจว วิจิตฺตา จ อเหสุํ อคฺคุปฏฺฐิกาฯ|
  count |๒๗|
    block |อฏฺฐปณฺณาสรตนํ อจฺจุคฺคโต มหามุนิ|
    block |กญฺจนคฺฆิยสงฺกาโส ทฺวตฺติํสวรลกฺขโณฯ|
  count |๒๘|
    block |กุฏฺฏา กวาฏา ภิตฺตี จ รุกฺขา นคสิลุจฺจยา|
    block |น ตสฺสาวรณํ อตฺถิ สมนฺตา ทฺวาทสโยชเนฯ|
  count |๒๙|
    block |วสฺสสตสหสฺสานิ อายุ วิชฺชติ ตาวเท|
    block |ตาวตา ติฏฺฐมาโน โส ตาเรสิ ชนตํ พหุํฯ|
  count |๓๐|
    block |สนฺตาเรตฺวา พหุชนํ ฉินฺทิตฺวา สพฺพสํสยํ|
    block |ชลิตฺวา อคฺคิกฺขนฺโธว นิพฺพุโต โส สสาวโกฯ|
  count |๓๑|
    block |ปทุมุตฺตโร ชิโน พุทฺโธ นนฺทารามมฺหิ นิพฺพุโต|
    block |ตตฺเถวสฺส ถูปวโร ทฺวาทสุพฺเพธโยชโนติฯ|
  stand |ปทุมุตฺตรสฺส ภควโต วํโส ทสโมฯ|
