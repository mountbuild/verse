block |๓ มหาวคฺโค|
  block |๑ ปพฺพชฺชาสุตฺตํ|
    count |๔๐๗|
      block |ปพฺพชฺชํ กิตฺตยิสฺสามิ ยถา ปพฺพชิ จกฺขุมา|
      block |ยถา วีมํสมาโน โส ปพฺพชฺชํ สมโรจยิฯ|
    count |๔๐๘|
      block |สมฺพาโธยํ ฆราวาโส รชสฺสายตนํ อิติ|
      block |อพฺโภกาโสว ปพฺพชฺชา อิติ ทิสฺวาน ปพฺพชิฯ|
    count |๔๐๙|
      block |ปพฺพชิตฺวาน กาเยน ปาปกมฺมํ วิวชฺชยิ|
      block |วจีทุจฺจริตํ หิตฺวา อาชีวํ ปริโสธยิฯ|
    count |๔๑๐|
      block |อคมา ราชคหํ พุทฺโธ มคธานํ คิริพฺพชํ|
      block |ปิณฺฑาย อภิหาเรสิ อากิณฺณวรลกฺขโณฯ|
    count |๔๑๑|
      block |ตมทฺทสา พิมฺพิสาโร ปาสาทสฺมิํ ปติฏฺฐิโต|
      block |ทิสฺวา ลกฺขณสมฺปนฺนํ อิมมตฺถํ อภาสถฯ|
    count |๔๑๒|
      block |อิมํ โภนฺโต นิสาเมถ อภิรูโป พฺรหา สุจิ|
      block |จรเณน จ สมฺปนฺโน ยุคมตฺตญฺจ เปกฺขติฯ|
    count |๔๑๓|
      block |โอกฺขิตฺตจกฺขุ สติมา นายํ นีจกุลามิว|
      block |ราชทูตาภิธาวนฺตุ กุหิํ ภิกฺขุ คมิสฺสติฯ|
    count |๔๑๔|
      block |เต เปสิตา ราชทูตา ปิฏฺฐิโต อนุพนฺธิสุํ|
      block |กุหิํ คมิสฺสติ ภิกฺขุ กตฺถ วาโส ภวิสฺสติฯ|
    count |๔๑๕|
      block |สปทานํ จรมาโน คุตฺตทฺวาโร สุสํวุโต|
      block |ขิปฺปํ ปตฺตํ อปูเรสิ สมฺปชาโน ปฏิสฺสโตฯ|
    count |๔๑๖|
      block |ปิณฺฑจารํ จริตฺวาน นิกฺขมฺม นครา มุนิ|
      block |ปณฺฑวํ อภิหาเรสิ เอตฺถ วาโส ภวิสฺสติฯ|
    count |๔๑๗|
      block |ทิสฺวาน วาสูปคตํ ตโย ทูตา อุปาวิสุํ|
      block |เตสุ เอโกว อาคนฺตฺวา ราชิโน ปฏิเวทยิฯ|
    count |๔๑๘|
      block |เอส ภิกฺขุ มหาราช ปณฺฑวสฺส ปุรตฺถโต|
      block |นิสินฺโน พฺยคฺฆุสโภว สีโหว คิริคพฺภเรฯ|
    count |๔๑๙|
      block |สุตฺวาน ทูตวจนํ ภทฺทยาเนน ขตฺติโย|
      block |ตรมานรูโป นิยฺยาสิ เยน ปณฺฑวปพฺพโตฯ|
    count |๔๒๐|
      block |ส ยานภูมิํ ยายิตฺวา ยานา โอรุยฺห ขตฺติโย|
      block |ปตฺติโก อุปสงฺกมฺม อาสชฺช นํ อุปาวิสิฯ|
    count |๔๒๑|
      block |นิสชฺช ราชา สมฺโมทิ กถํ สารณียํ ตโต|
      block |กถํ โส วีติสาเรตฺวา อิมมตฺถํ อภาสถฯ|
    count |๔๒๒|
      block |ยุวา จ ทหโร จาสิ ปฐมุปฺปตฺติโก สุสุ|
      block |วณฺณาโรเหน สมฺปนฺโน ชาติมา วิย ขตฺติโยฯ|
    count |๔๒๓|
      block |โสภยนฺโต อนีกคฺคํ นาคสงฺฆปุรกฺขโต|
      block |ททามิ โภเค ภุญฺชสฺสุ ชาติํ อกฺขาหิ ปุจฺฉิโตฯ|
    count |๔๒๔|
      block |อุชุํ ชนปโท ราช หิมวนฺตสฺส ปสฺสโต|
      block |ธนวีริเยน สมฺปนฺโน โกสเลสุ นิเกติโนฯ|
    count |๔๒๕|
      block |อาทิจฺจา นาม โคตฺเตน สากิยา นาม ชาติยา|
      block |ตมฺหา กุลา ปพฺพชิโตมฺหิ น กาเม อภิปตฺถยํฯ|
    count |๔๒๖|
      block |กาเมสฺวาทีนวํ ทิสฺวา เนกฺขมฺมํ ทฏฺฐุ เขมโต|
      block |ปธานาย คมิสฺสามิ เอตฺถ เม รญฺชตี มโนติฯ|
    stand |ปพฺพชฺชาสุตฺตํ ปฐมํ นิฏฺฐิตํฯ|
  block |๒ ปธานสุตฺตํ|
    count |๔๒๗|
      block |ตํ มํ ปธานปหิตตฺตํ นทิํ เนรญฺชรํ ปติ|
      block |วิปรกฺกมฺม ฌายนฺตํ โยคกฺเขมสฺส ปตฺติยาฯ|
    count |๔๒๘|
      block |นมุจี กรุณํ วาจํ ภาสมาโน อุปาคมิ|
      block |กิโส ตฺวมสิ ทุพฺพณฺโณ สนฺติเก มรณํ ตวฯ|
    count |๔๒๙|
      block |สหสฺสภาโค มรณสฺส เอกํโส ตว ชีวิตํ|
      block |ชีว โภ ชีวิตํ เสยฺโย ชีวํ ปุญฺญานิ กาหสิฯ|
    count |๔๓๐|
      block |จรโต จ เต พฺรหฺมจริยํ อคฺคิหุตฺตญฺจ ชูหโต|
      block |ปหูตํ จียเต ปุญฺญํ กิํ ปธาเนน กาหสิฯ|
    count |๔๓๑|
      block |ทุคฺโค มคฺโค ปธานาย ทุกฺกโร ทุรภิสมฺภโว|
      block |อิมา คาถา ภณํ มาโร อฏฺฐา พุทฺธสฺส สนฺติเกฯ|
    count |๔๓๒|
      block |ตํ ตถาวาทินํ มารํ ภควา เอตทพฺรวิ|
      block |ปมตฺตพนฺธุ ปาปิม เยนตฺเถน อิธาคโตฯ|
    count |๔๓๓|
      block |อณุมตฺโตปิ ปุญฺเญน อตฺโถ มยฺหํ น วิชฺชติ|
      block |เยสญฺจ อตฺโถ ปุญฺเญน เต มาโร วตฺตุมรหติฯ|
    count |๔๓๔|
      block |อตฺถิ สทฺธา ตถา วีริยํ ปญฺญา จ มม วิชฺชติ|
      block |เอวํ มํ ปหิตตฺตมฺปิ กิํ ชีวมนุปุจฺฉสิฯ|
    count |๔๓๕|
      block |นทีนมปิ โสตานิ อยํ วาโต วิโสสเย|
      block |กิญฺจ เม ปหิตตฺตสฺส โลหิตํ นุปสุสฺสเยฯ|
    count |๔๓๖|
      block |โลหิเต สุสฺสมานมฺหิ ปิตฺตํ เสมฺหญฺจ สุสฺสติ|
      block |มํเสสุ ขียมาเนสุ ภิยฺโย จิตฺตํ ปสีทติ|
      block |ภิยฺโย สติ จ ปญฺญา จ สมาธิ มม ติฏฺฐติฯ|
    count |๔๓๗|
      block |ตสฺส เมวํ วิหรโต ปตฺตสฺสุตฺตมเวทนํ|
      block |กาเมสุ นาเปกฺขเต จิตฺตํ ปสฺส สตฺตสฺส สุทฺธตํฯ|
    count |๔๓๘|
      block |กามา เต ปฐมา เสนา ทุติยา อรติ วุจฺจติ|
      block |ตติยา ขุปฺปิปาสา เต จตุตฺถี ตณฺหา ปวุจฺจติฯ|
    count |๔๓๙|
      block |ปญฺจมํ ถินมิทฺธํ เต ฉฏฺฐา ภีรู ปวุจฺจติ|
      block |สตฺตมี วิจิกิจฺฉา เต มกฺโข ถมฺโภ เต อฏฺฐโมฯ|
    count |๔๔๐|
      block |ลาโภ สิโลโก สกฺกาโร มิจฺฉาลทฺโธ จ โย ยโส|
      block |โย จตฺตานํ สมุกฺกํเส ปเร จ อวชานติฯ|
    count |๔๔๑|
      block |เอสา นมุจิ เต เสนา กณฺหสฺสาภิปฺปหารินี|
      block |น นํ อสูโร ชินาติ เชตฺวา จ ลภเต สุขํฯ|
    count |๔๔๒|
      block |เอส มุญฺชํ ปริหเร ธิรตฺถุ มม ชีวิตํ|
      block |สงฺคาเม เม มตํ เสยฺโย ยํ เจ ชีเว ปราชิโตฯ|
    count |๔๔๓|
      block |ปคาฬฺเหตฺถ น ทิสฺสนฺติ เอเก สมณพฺราหฺมณา|
      block |ตญฺจ มคฺคํ น ชานนฺติ เยน คจฺฉนฺติ สุพฺพตาฯ|
    count |๔๔๔|
      block |สมนฺตา ธชินิํ ทิสฺวา ยุตฺตํ มารํ สวาหนํ|
      block |ยุทฺธาย ปจฺจุคฺคจฺฉามิ มา มํ ฐานา อจาวยิฯ|
    count |๔๔๕|
      block |ยํ เต ตํ นปฺปสหติ เสนํ โลโก สเทวโก|
      block |ตํ เต ปญฺญาย เภจฺฉามิ อามํ ปตฺตํว อสฺมนา ฯ|
    count |๔๔๖|
      block |วสีกริตฺวา สงฺกปฺปํ สติญฺจ สูปติฏฺฐิตํ|
      block |รฏฺฐา รฏฺฐํ วิจริสฺสํ สาวเก วินยํ ปุถูฯ|
    count |๔๔๗|
      block |เต อปฺปมตฺตา ปหิตตฺตา มม สาสนการกา|
      block |อกามสฺส เต คมิสฺสนฺติ ยตฺถ คนฺตฺวา น โสจเรฯ|
    count |๔๔๘|
      block |สตฺต วสฺสานิ ภควนฺตํ อนุพนฺธิํ ปทาปทํ|
      block |โอตารํ นาธิคจฺฉิสฺสํ สมฺพุทฺธสฺส สตีมโตฯ|
    count |๔๔๙|
      block |เมทวณฺณํว ปาสาณํ วายโส อนุปริยคา|
      block |อเปตฺถ มุทุํ วินฺเทม อปิ อสฺสาทนา สิยาฯ|
    count |๔๕๐|
      block |อลทฺธา ตตฺถ อสฺสาทํ วายเสตฺโต อปกฺกมิ|
      block |กาโกว เสลมาสชฺช นิพฺพิชฺชาเปม โคตมํฯ|
    count |๔๕๑|
      block |ตสฺส โสกปเรตสฺส วีณา กจฺฉา อภสฺสถ|
      block |ตโต โส ทุมฺมโน ยกฺโข ตตฺเถวนฺตรธายถาติฯ|
    stand |ปธานสุตฺตํ ทุติยํ นิฏฺฐิตํฯ|
  block |๓ สุภาสิตสุตฺตํ|
    block |เอวํ เม สุตํ เอก สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ตตฺร โข ภควา ภิกฺขู อามนฺเตสิ ภิกฺขโวติฯ ภทนฺเตติ เต ภิกฺขู ภควโต ปจฺจสฺโสสุํฯ ภควา เอตทโวจ|
    block |จตูหิ ภิกฺขเว องฺเคหิ สมนฺนาคตา วาจา สุภาสิตา โหติ น ทุพฺภาสิตา อนวชฺชา จ อนนุวชฺชา จ วิญฺญูนํฯ กตเมหิ จตูหิ อิธ ภิกฺขเว ภิกฺขุ สุภาสิตํเยว ภาสติ โน ทุพฺภาสิตํ ธมฺมํเยว ภาสติ โน อธมฺมํ ปิยํเยว ภาสติ โน อปฺปิยํ สจฺจํเยว ภาสติ โน อลิกํฯ อิเมหิ โข ภิกฺขเว จตูหิ องฺเคหิ สมนฺนาคตา วาจา สุภาสิตา โหติ โน ทุพฺภาสิตา อนวชฺชา จ อนนุวชฺชา จ วิญฺญูนนฺติฯ อิทมโวจ ภควาฯ อิทํ วตฺวาน สุคโต อถาปรํ เอตทโวจ สตฺถา|
    count |๔๕๒|
      block |สุภาสิตํ อุตฺตมมาหุ สนฺโต ธมฺมํ ภเณ นาธมฺมํ ตํ ทุติยํ|
      block |ปิยํ ภเณ นาปฺปิยํ ตํ ตติยํ สจฺจํ ภเณ นาลิกํ ตํ จตุตฺถนฺติฯ|
    block |อถ โข อายสฺมา วงฺคีโส อุฏฺฐายาสนา เอกํสํ จีวรํ กตฺวา เยน ภควา เตนญฺชลิํ ปณาเมตฺวา ภควนฺตํ เอตทโวจ ปฏิภาติ มํ ภควา ปฏิภาติ มํ สุคตาติฯ ปฏิภาตุ ตํ วงฺคีสาติ ภควา อโวจฯ อถ โข อายสฺมา วงฺคีโส ภควนฺตํ สมฺมุขา สารุปฺปาหิ คาถาหิ อภิตฺถวิ|
    count |๔๕๓|
      block |ตเมว วาจํ ภาเสยฺย ยายตฺตานํ น ตาปเย|
      block |ปเร จ น วิหิํเสยฺย สา เว วาจา สุภาสิตาฯ|
    count |๔๕๔|
      block |ปิยวาจเมว ภาเสยฺย ยา วาจา ปฏินนฺทิตา|
      block |ยํ อนาทาย ปาปานิ ปเรสํ ภาสเต ปิยํฯ|
    count |๔๕๕|
      block |สจฺจํ เว อมตา วาจา เอส ธมฺโม สนนฺตโน|
      block |สจฺเจ อตฺเถ จ ธมฺเม จ อาหุ สนฺโต ปติฏฺฐิตาฯ|
    count |๔๕๖|
      block |ยํ พุทฺโธ ภาสติ วาจํ เขมํ นิพฺพานปตฺติยา|
      block |ทุกฺขสฺสนฺตกิริยาย สา เว วาจานมุตฺตมาติฯ|
    stand |สุภาสิตสุตฺตํ ตติยํ นิฏฺฐิตํฯ|
  block |๔ สุนฺทริกภารทฺวาชสุตฺตํ|
    block |เอวํ เม สุตํ เอกํ สมยํ ภควา โกสเลสุ วิหรติ สุนฺทริกาย นทิยา ตีเรฯ เตน โข ปน สมเยน สุนฺทริกภารทฺวาโช พฺราหฺมโณ สุนฺทริกาย นทิยา ตีเร อคฺคิํ ชุหติ อคฺคิหุตฺตํ ปริจรติฯ อถ โข สุนฺทริกภารทฺวาโช พฺราหฺมโณ อคฺคิํ ชุหิตฺวา อคฺคิหุตฺตํ ปริจริตฺวา อุฏฺฐายาสนา สมนฺตา จตุทฺทิสา อนุวิโลเกสิ โก นุ โข อิมํ หพฺยเสสํ ภุญฺเชยฺยาติ อทฺทสา โข สุนฺทริกภารทฺวาโช พฺราหฺมโณ ภควนฺตํ อวิทูเร อญฺญตรสฺมิํ รุกฺขมูเล สสีสํ ปารุตํ นิสินฺนํ ทิสฺวาน วาเมน หตฺเถน หพฺยเสสํ คเหตฺวา ทกฺขิเณน หตฺเถน กมณฺฑลุํ คเหตฺวา เยน ภควา เตนุปสงฺกมิฯ|
    block |อถ โข ภควา สุนฺทริกภารทฺวาชสฺส พฺราหฺมณสฺส ปทสทฺเทน สีสํ วิวริฯ อถ โข สุนฺทริกภารทฺวาโช พฺราหฺมโณ มุณฺโฑ อยํ ภวํ มุณฺฑโก อยํ ภวนฺติ ตโตว ปุน นิวตฺติตุกาโม อโหสิฯ อถ โข สุนฺทริกภารทฺวาชสฺส พฺราหฺมณสฺส เอตทโหสิ มุณฺฑาปิ หิ อิเธกจฺเจ พฺราหฺมณา ภวนฺติ ยํนูนาหํ อุปสงฺกมิตฺวา ชาติํ ปุจฺเฉยฺยนฺติฯ อถ โข สุนฺทริกภารทฺวาโช พฺราหฺมโณ เยน ภควา เตนุปสงฺกมิ อุปสงฺกมิตฺวา ภควนฺตํ เอตทโวจ กิํชจฺโจ ภวนฺติ|
    block |อถ โข ภควา สุนฺทริกภารทฺวาชํ พฺราหฺมณํ คาถาหิ อชฺฌภาสิ|
    count |๔๕๗|
      block |น พฺราหฺมโณ โนมฺหิ น ราชปุตฺโต น เวสฺสายโน อุท โกจิ โนมฺหิ|
      block |โคตฺตํ ปริญฺญาย ปุถุชฺชนานํ อกิญฺจโน มนฺต จรามิ โลเกฯ|
    count |๔๕๘|
      block |สงฺฆาฏิวาสี อคโห จรามิ นิวุตฺตเกโส อภินิพฺพุตตฺโต|
      block |อลิปฺปมาโน อิธ มาณเวหิ อกลฺลํ มํ พฺราหฺมณ ปุจฺฉสิ โคตฺตปญฺหํฯ|
    count |๔๕๙|
      block |ปุจฺฉนฺติ เว โภ พฺราหฺมณา พฺราหฺมเณภิ สห พฺราหฺมโณ โน ภวนฺติฯ|
    count |๔๖๐|
      block |พฺราหฺมโณ หิ เจ ตฺวํ พฺรูสิ มญฺจ พฺรูสิ อพฺราหฺมณํ|
      block |ตํ ตํ สาวิตฺติํ ปุจฺฉามิ ติปทํ จตุวีสตกฺขรํฯ|
    count |๔๖๑|
      block |กิํ นิสฺสิตา อิสโย มนุชา ขตฺติยา พฺราหฺมณา เทวตานํ|
      block |ยญฺญมกปฺปยิํสุ ปุถู อิธ โลเก ฯ|
    count |๔๖๒|
      block |ยทนฺตคู เวทคู ยญฺญกาเล ยสฺสาหุติํ ลเภ ตสฺสิชฺเฌติ พฺรูมิฯ|
    count |๔๖๓|
      block |อทฺธา หิ ตสฺส หุตมิชฺเฌ อิติ พฺราหฺมโณ|
      block |ยํ ตาทิสํ เวทคุมทฺทสาม|
      block |ตุมฺหาทิสานญฺหิ อทสฺสเนน อญฺโญ ชโน ภุญฺชติ ปูรฬาสํฯ|
    count |๔๖๔|
      block |ตสฺมาติห ตฺวํ พฺราหฺมณ อตฺเถน อตฺถิโก อุปสงฺกมฺม ปุจฺฉ|
      block |สนฺตํ วิธูมํ อนีฆํ นิราสํ อปฺเปวิธ อภิวินฺเท สุเมธํฯ|
    count |๔๖๕|
      block |ยญฺเญ รโตหํ โภ โคตม ยญฺญํ ยิฏฺฐุกาโม นาหํ ปชานามิ|
      block |อนุสาสตุ มํ ภวํ ยตฺถ หุตํ อิชฺฌเต พฺรูหิ เม ตํฯ|
    block |เตน หิ ตฺวํ พฺราหฺมณ โอทหสฺสุ โสตํ ธมฺมํ เต เทเสสฺสามิ|
    count |๔๖๖|
      block |มา ชาติํ ปุจฺฉี จรณญฺจ ปุจฺฉ กฏฺฐา หเว ชายติ ชาตเวโท|
      block |นีจากุลีโนปิ มุนี ธิตีมา อาชานิโย โหติ หิรีนิเสโธฯ|
    count |๔๖๗|
      block |สจฺเจน ทนฺโต ทมสา อุเปโต เวทนฺตคู วูสิตพฺรหฺมจริโย|
      block |กาเลน ตมฺหิ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๖๘|
      block |เย กาเม หิตฺวา อคหา จรนฺติ สุสญฺญตตฺตา ตสรํว อุชฺชุํ|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๖๙|
      block |เย วีตราคา สุสมาหิตินฺทฺริยา จนฺโทว ราหุคฺคหณา ปมุตฺตา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๗๐|
      block |อสชฺชมานา วิจรนฺติ โลเก สทา สตา หิตฺวา มมายิตานิ|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๗๑|
      block |โย กาเม หิตฺวา อภิภุยฺยจารี โย เวทิ ชาตีมรณสฺส อนฺตํ|
      block |ปรินิพฺพุโต อุทกรหโทว สีโต ตถาคโต อรหติ ปูรฬาสํฯ|
    count |๔๗๒|
      block |สโม สเมหิ วิสเมหิ ทูเร ตถาคโต โหติ อนนฺตปญฺโญ|
      block |อนูปลิตฺโต อิธ วา หุรํ วา ตถาคโต อรหติ ปูรฬาสํฯ|
    count |๔๗๓|
      block |ยมฺหิ น มายา วสติ น มาโน โย วีตโลโภ อมโม นิราโส|
      block |ปนุณฺณโกโธ อภินิพฺพุตตฺโต โย พฺราหฺมโณ โสกมลํ อหาสิ|
      block |ตถาคโต อรหติ ปูรฬาสํฯ|
      block |นิเวสนํ โย มนโส อหาสิ ปริคฺคหา ยสฺส น สนฺติ เกจิ|
      block |อนุปาทิยาโน อิธ วา หุรํ วา ตถาคโต อรหติ ปูรฬาสํฯ|
    count |๔๗๔|, ||
    count |๔๗๕|
      block |สมาหิโต โย อุทตาริ โอฆํ ธมฺมํ จญฺญาสิ ปรมาย ทิฏฺฐิยา|
      block |ขีณาสโว อนฺติมเทหธารี ตถาคโต อรหติ ปูรฬาสํฯ|
    count |๔๗๖|
      block |ภวาสวา ยสฺส วจี ขรา จ วิธูปิตา อตฺถคตา น สนฺติ|
      block |ส เวทคู สพฺพธิ วิปฺปมุตฺโต ตถาคโต อรหติ ปูรฬาสํฯ|
    count |๔๗๗|
      block |สงฺคาติโค ยสฺส น สนฺติ สงฺคา โย มานสตฺเตสุ อมานสตฺโต|
      block |ทุกฺขํ ปริญฺญาย สเขตฺตวตฺถุํ ตถาคโต อรหติ ปูรฬาสํฯ|
    count |๔๗๘|
      block |อาสํ อนิสฺสาย วิเวกทสฺสี ปรเวทิยํ ทิฏฺฐิมุปาติวตฺโต|
      block |อารมฺมณา ยสฺส น สนฺติ เกจิ ตถาคโต อรหติ ปูรฬาสํฯ|
    count |๔๗๙|
      block |ปโรปรา ยสฺส สเมจฺจ ธมฺมา วิธูปิตา อตฺถคตา น สนฺติ|
      block |สนฺโต อุปาทานขเย วิมุตฺโต ตถาคโต อรหติ ปูรฬาสํฯ|
    count |๔๘๐|
      block |สํโยชนํ ชาติขยนฺตทสฺสี โยปานุทิ ราคปถํ อเสสํ|
      block |สุทฺโธ นิโทโส วิมโล อกาโจ ตถาคโต อรหติ ปูรฬาสํฯ|
    count |๔๘๑|
      block |โย อตฺตโน อตฺตานํ นานุปสฺสติ สมาหิโต อุชฺชุคโต ฐิตตฺโต|
      block |ส เว อเนโช อขิโล อกงฺโข ตถาคโต อรหติ ปูรฬาสํฯ|
    count |๔๘๒|
      block |โมหนฺตรา ยสฺส น สนฺติ เกจิ สพฺเพสุ ธมฺเมสุ จ ญาณทสฺสี|
      block |สรีรญฺจ อนฺติมํ ธาเรติ ปตฺโต จ สมฺโพธิมนุตฺตรํ สิวํ|
      block |เอตฺตาวตา ยกฺขสฺส สุทฺธิ ตถาคโต อรหติ ปูรฬาสํฯ|
    count |๔๘๓|
      block |หุตญฺจ มยฺหํ หุตมตฺถุ สจฺจํ ยํ ตาทิสํ เวทคุนํ อลตฺถํ|
      block |พฺรหฺมา หิ สกฺขิ ปฏิคณฺหาตุ เม ภควา ภุญฺชตุ เม ภควา ปูรฬาสํฯ|
    count |๔๘๔|
      block |คาถาภิคีตํ เม อโภชเนยฺยํ สมฺปสฺสตํ พฺราหฺมณ เนส ธมฺโม|
      block |คาถาภิคีตํ ปนุทนฺติ พุทฺธา ธมฺเม สตี พฺราหฺมณ วุตฺติเรสาฯ|
    count |๔๘๕|
      block |อญฺเญน จ เกวลินํ มเหสิํ ขีณาสวํ กุกฺกุจฺจวูปสนฺตํ|
      block |อนฺเนน ปาเนน อุปฏฺฐหสฺสุ เขตฺตญฺหิ ตํ ปุญฺญเปกฺขสฺส โหติฯ|
    count |๔๘๖|
      block |สาธาหํ ภควา ตถา วิชญฺญํ โย ทกฺขิณํ ภุญฺเชยฺย มาทิสสฺส|
      block |ยํ ยญฺญกาเล ปริเยสมาโน ปปฺปุยฺย ตว สาสนํฯ|
    count |๔๘๗|
      block |สารมฺภา ยสฺส วิคตา จิตฺตํ ยสฺส อนาวิลํ|
      block |วิปฺปมุตฺโต จ กาเมหิ ถินํ ยสฺส ปนูทิตํฯ|
    count |๔๘๘|
      block |สีมนฺตานํ วิเนตารํ ชาติมรณโกวิทํ|
      block |มุนิํ โมเนยฺยสมฺปนฺนํ ตาทิสํ ยญฺญมาคตํฯ|
    count |๔๘๙|
      block |ภกุฏิํ วินยิตฺวาน ปญฺชลิกา นมสฺสถ|
      block |ปูเชถ อนฺนปาเนน เอวํ อิชฺฌนฺติ ทกฺขิณาฯ|
    count |๔๙๐|
      block |พุทฺโธ ภวํ อรหติ ปูรฬาสํ ปุญฺญเขตฺตมนุตฺตรํ|
      block |อายาโค สพฺพโลกสฺส โภโต ทินฺนํ มหปฺผลนฺติฯ|
    block |อถ โข สุนฺทริกภารทฺวาโช พฺราหฺมโณ ภควนฺตํ เอตทโวจ อภิกฺกนฺตํ โภ โคตม อภิกฺกนฺตํ โภ โคตม เสยฺยถาปิ โภ โคตม นิกฺกุชฺชิตํ วา อุกฺกุชฺเชยฺย ปฏิจฺฉนฺนํ วา วิวเรยฺย มูฬฺหสฺส วา มคฺคํ อาจิกฺเขยฺย อนฺธกาเร วา เตลปชฺโชตํ ธาเรยฺย จกฺขุมนฺโต รูปานิ ทกฺขนฺตีติ เอวเมวํ โภตา โคตเมน อเนกปริยาเยน ธมฺโม ปกาสิโตฯ เอสาหํ ภวนฺตํ โคตมํ สรณํ คจฺฉามิ ธมฺมญฺจ ภิกฺขุสงฺฆญฺจฯ ลเภยฺยาหํ โภโต โคตมสฺส สนฺติเก ปพฺพชฺชํ ลเภยฺยํ อุปสมฺปทนฺติฯ อลตฺถ โข สุนฺทริกภารทฺวาโช พฺราหฺมโณ…เป … อรหตํ อโหสีติฯ|
    stand |สุนฺทริกภารทฺวาชสุตฺตํ จตุตฺถํ นิฏฺฐิตํฯ|
  block |๕ มาฆสุตฺตํ|
    block |เอวํ เม สุตํ เอก สมยํ ภควา ราชคเห วิหรติ คิชฺฌกูเฏ ปพฺพเตฯ อถ โข มาโฆ มาณโว เยน ภควา เตนุปสงฺกมิ อุปสงฺกมิตฺวา ภควตา สทฺธิํ สมฺโมทิฯ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข มาโฆ มาณโว ภควนฺตํ เอตทโวจ|
    block |อหญฺหิ โภ โคตม ทายโก ทานปติ วทญฺญู ยาจโยโค ธมฺเมน โภเค ปริเยสามิ ธมฺเมน โภเค ปริเยสิตฺวา ธมฺมลทฺเธหิ โภเคหิ ธมฺมาธิคเตหิ เอกสฺสปิ ททามิ ทฺวินฺนมฺปิ ติณฺณมฺปิ จตุนฺนมฺปิ ปญฺจนฺนมฺปิ ฉนฺนมฺปิ สตฺตนฺนมฺปิ อฏฺฐนฺนมฺปิ นวนฺนมฺปิ ทสนฺนมฺปิ ททามิ วีสายปิ ติํสายปิ จตฺตาลีสายปิ ปญฺญาสายปิ ททามิ สตสฺสปิ ททามิ ภิยฺโยปิ ททามิฯ กจฺจาหํ โภ โคตม เอวํ ททนฺโต เอวํ ยชนฺโต พหุํ ปุญฺญํ ปสวามีติ|
    block |ตคฺฆ ตฺวํ มาณว เอวํ ททนฺโต เอวํ ยชนฺโต พหุํ ปุญฺญํ ปสวสิฯ โย โข มาณว ทายโก ทานปติ วทญฺญู ยาจโยโค ธมฺเมน โภเค ปริเยสติ ธมฺเมน โภเค ปริเยสิตฺวา ธมฺมลทฺเธหิ โภเคหิ ธมฺมาธิคเตหิ เอกสฺสปิ ททาติ…เป … สตสฺสปิ ททาติ ภิยฺโยปิ ททาติ พหุํ โส ปุญฺญํ ปสวตีติฯ อถ โข มาโฆ มาณโว ภควนฺตํ คาถาย อชฺฌภาสิ|
    count |๔๙๑|
      block |ปุจฺฉามหํ โคตมํ วทญฺญุํ อิติ มาโฆ มาณโว|
      block |กาสายวาสิํ อคหํ จรนฺตํ|
      block |โย ยาจโยโค ทานปติ คหฏฺโฐ ปุญฺญตฺถิโก ยชติ ปุญฺญเปกฺโข|
      block |ททํ ปเรสํ อิธ อนฺนปานํ กถํ หุตํ ยชมานสฺส สุชฺเฌฯ|
    count |๔๙๒|
      block |โย ยาจโยโค ทานปติ คหฏฺโฐ มาฆาติ ภควา|
      block |ปุญฺญตฺถิโก ยชติ ปุญฺญเปกฺโข|
      block |ททํ ปเรสํ อิธ อนฺนปานํ อาราธเย ทกฺขิเณยฺเยภิ ตาทิฯ|
    count |๔๙๓|
      block |โย ยาจโยโค ทานปติ คหฏฺโฐ อิติ มาโฆ มาณโว|
      block |ปุญฺญตฺถิโก ยชติ ปุญฺญเปกฺโข|
      block |ททํ ปเรสํ อิธ อนฺนปานํ อกฺขาหิ เม ภควา ทกฺขิเณยฺเยฯ|
    count |๔๙๔|
      block |เย เว อสตฺตา วิจรนฺติ โลเก อกิญฺจนา เกวลิโน ยตตฺตา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๙๕|
      block |เย สพฺพสํโยชนพนฺธนจฺฉิทา ทนฺตา วิมุตฺตา อนีฆา นิราสา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๙๖|
      block |เย สพฺพสํโยชนวิปฺปมุตฺตา ทนฺตา วิมุตฺตา อนีฆา นิราสา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๙๗|
      block |ราคญฺจ โทสญฺจ ปหาย โมหํ ขีณาสวา วูสิตพฺรหฺมจริยา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๙๘|
      block |เยสุ น มายา วสติ น มาโน ขีณาสวา วูสิตพฺรหฺมจริยา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๔๙๙|
      block |เย วีตโลภา อมมา นิราสา ขีณาสวา วูสิตพฺรหฺมจริยา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๐|
      block |เย เว น ตณฺหาสุ อุปาติปนฺนา วิตเรยฺย โอฆํ อมมา จรนฺติ|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๑|
      block |เยสํ ตณฺหา นตฺถิ กุหิญฺจิ โลเก ภวาภวาย อิธ วา หุรํ วา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๒|
      block |เย กาเม หิตฺวา อคหา จรนฺติ สุสญฺญตตฺตา ตสรํว อุชฺชุํ|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๓|
      block |เย วีตราคา สุสมาหิตินฺทฺริยา จนฺโทว ราหุคฺคหณา ปมุตฺตา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๔|
      block |สมิตาวิโน วีตราคา อโกปา เยสํ คตี นตฺถิธ วิปฺปหาย|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๕|
      block |ชหิตฺวา ชาติมรณํ อเสสํ กถํกถิํ สพฺพมุปาติวตฺตา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๖|
      block |เย อตฺตทีปา วิจรนฺติ โลเก อกิญฺจนา สพฺพธิ วิปฺปมุตฺตา|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๗|
      block |เย เหตฺถ ชานนฺติ ยถา ตถา อิทํ อยมนฺติมา นตฺถิ ปุนพฺภโวติ|
      block |กาเลน เตสุ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๘|
      block |โย เวทคู ฌานรโต สตีมา สมฺโพธิปตฺโต สรณํ พหูนํ|
      block |กาเลน ตมฺหิ หพฺยํ ปเวจฺเฉ โย พฺราหฺมโณ ปุญฺญเปกฺโข ยเชถฯ|
    count |๕๐๙|
      block |อทฺธา อโมฆา มม ปุจฺฉนา อหุ อกฺขาสิ เม ภควา ทกฺขิเณยฺเย|
      block |ตฺวญฺเหตฺถ ชานาสิ ยถา ตถา อิทํ ตถา หิ เต วิทิโต เอส ธมฺโมฯ|
    count |๕๑๐|
      block |โย ยาจโยโค ทานปติ คหฏฺโฐ อิติ มาโฆ มาณโว|
      block |ปุญฺญตฺถิโก ยชติ ปุญฺญเปกฺโข|
      block |ททํ ปเรสํ อิธ อนฺนปานํ|
      block |อกฺขาหิ เม ภควา ยญฺญสมฺปทํฯ|
    count |๕๑๑|
      block |ยชสฺสุ ยชมาโน มาฆาติ ภควา สพฺพตฺถ จ วิปฺปสาเทหิ จิตฺตํ|
      block |อารมฺมณํ ยชมานสฺส ยญฺโญ เอตฺถปฺปติฏฺฐาย ชหาติ โทสํฯ|
    count |๕๑๒|
      block |โส วีตราโค ปวิเนยฺย โทสํ เมตฺตํ จิตฺตํ ภาวยมปฺปมาณํ|
      block |รตฺตินฺทิวํ สตตมปฺปมตฺโต สพฺพา ทิสา ผรติ อปฺปมญฺญํฯ|
    count |๕๑๓|
      block |โก สุชฺฌติ มุจฺจติ พชฺฌตี จ เกนตฺตนา คจฺฉติ พฺรหฺมโลกํ|
      block |อชานโต เม มุนิ พฺรูหิ ปุฏฺโฐ ภควา หิ เม สกฺขิ พฺรหฺมชฺชทิฏฺโฐ|
      block |ตุวญฺหิ โน พฺรหฺมสโมสิ สจฺจํ กถํ อุปปชฺชติ พฺรหฺมโลกํ ชุติมฯ|
    count |๕๑๔|
      block |โย ยชติ ติวิธํ ยญฺญสมฺปทํ มาฆาติ ภควา|
      block |อาราธเย ทกฺขิเณยฺเยภิ ตาทิ|
      block |เอวํ ยชิตฺวา สมฺมา ยาจโยโค|
      block |อุปปชฺชติ พฺรหฺมโลกนฺติ พฺรูมีติฯ|
    block |เอวํ วุตฺเต มาโฆ มาณโว ภควนฺตํ เอตทโวจ อภิกฺกนฺตํ โภ โคตม…เป … อชฺชตคฺเค ปาณุเปตํ สรณํ คตนฺติฯ|
    stand |มาฆสุตฺตํ ปญฺจมํ นิฏฺฐิตํฯ|
  block |๖ สภิยสุตฺตํ|
    block |เอวํ เม สุตํ เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ เตน โข ปน สมเยน สภิยสฺส ปริพฺพาชกสฺส ปุราณสาโลหิตาย เทวตาย ปญฺหา อุทฺทิฏฺฐา โหนฺติ โย เต สภิย สมโณ วา พฺราหฺมโณ วา อิเม ปญฺเห ปุฏฺโฐ พฺยากโรติ ตสฺส สนฺติเก พฺรหฺมจริยํ จเรยฺยาสีติฯ|
    block |อถ โข สภิโย ปริพฺพาชโก ตสฺสา เทวตาย สนฺติเก เต ปญฺเห อุคฺคเหตฺวา เย เต สมณพฺราหฺมณา สงฺฆิโน คณิโน คณาจริยา ญาตา ยสสฺสิโน ติตฺถกรา สาธุสมฺมตา พหุชนสฺส เสยฺยถิทํ ปูรโณ กสฺสโป มกฺขลิโคสาโล อชิโต เกสกมฺพโล ปกุโธ กจฺจาโน สญฺจโย เพลฏฺฐปุตฺโต นิคณฺโฐ นาฏปุตฺโต เต อุปสงฺกมิตฺวา เต ปญฺเห ปุจฺฉติฯ เต สภิเยน ปริพฺพาชเกน ปญฺเห ปุฏฺฐา น สมฺปายนฺติ อสมฺปายนฺตา โกปญฺจ โทสญฺจ อปฺปจฺจยญฺจ ปาตุกโรนฺติฯ อปิ จ สภิยํ เยว ปริพฺพาชกํ ปฏิปุจฺฉนฺติฯ|
    block |อถ โข สภิยสฺส ปริพฺพาชกสฺส เอตทโหสิ เย โข เต โภนฺโต สมณพฺราหฺมณา สงฺฆิโน คณิโน คณาจริยา ญาตา ยสสฺสิโน ติตฺถกรา สาธุสมฺมตา พหุชนสฺส เสยฺยถิทํ ปูรโณ กสฺสโป…เป … นิคณฺโฐ นาฏปุตฺโต เต มยา ปญฺเห ปุฏฺฐา น สมฺปายนฺติ อสมฺปายนฺตา โกปญฺจ โทสญฺจ อปฺปจฺจยญฺจ ปาตุกโรนฺติ อปิ จ มญฺเญเวตฺถ ปฏิปุจฺฉนฺติฯ ยนฺนูนฺนาหํ หีนายาวตฺติตฺวา กาเม ปริภุญฺเชยฺยนฺติฯ|
    block |อถ โข สภิยสฺส ปริพฺพาชกสฺส เอตทโหสิ อยมฺปิ โข สมโณ โคตโม สงฺฆี เจว คณี จ คณาจริโย จ ญาโต ยสสฺสี ติตฺถกโร สาธุสมฺมโต พหุชนสฺส ยํนูนาหํ สมณํ โคตมํ อุปสงฺกมิตฺวา อิเม ปญฺเห ปุจฺเฉยฺยนฺติฯ|
    block |อถ โข สภิยสฺส ปริพฺพาชกสฺส เอตทโหสิ เยปิ โข เต โภนฺโต สมณพฺราหฺมณา ชิณฺณา วุฑฺฒา มหลฺลกา อทฺธคตา วโยอนุปฺปตฺตา เถรา รตฺตญฺญู จิรปพฺพชิตา สงฺฆิโน คณิโน คณาจริยา ญาตา ยสสฺสิโน ติตฺถกรา สาธุสมฺมตา พหุชนสฺส เสยฺยถิทํ ปูรโณ กสฺสโป…เป … นิคณฺโฐ นาฏปุตฺโต เตปิ มยา ปญฺเห ปุฏฺฐา น สมฺปายนฺติ อสมฺปายนฺตา โกปญฺจ โทสญฺจ อปฺปจฺจยญฺจ ปาตุกโรนฺติ อปิ จ มญฺเญเวตฺถ ปฏิปุจฺฉนฺติ กิํ ปน เม สมโณ โคตโม อิเม ปญฺเห ปุฏฺโฐ พฺยากริสฺสติ สมโณ หิ โคตโม ทหโร เจว ชาติยา นโว จ ปพฺพชฺชายาติฯ|
    block |อถ โข สภิยสฺส ปริพฺพาชกสฺส เอตทโหสิ สมโณ โข ทหโรติ น อุญฺญาตพฺโพ น ปริโภตพฺโพฯ ทหโรปิ เจส สมโณ โคตโม มหิทฺธิโก โหติ มหานุภาโว ยํนูนาหํ สมณํ โคตมํ อุปสงฺกมิตฺวา อิเม ปญฺเห ปุจฺเฉยฺยนฺติฯ|
    block |อถ โข สภิโย ปริพฺพาชโก เยน ราชคหํ เตน จาริกํ ปกฺกามิฯ อนุปุพฺเพน จาริกํ จรมาโน เยน ราชคหํ เวฬุวนํ กลนฺทกนิวาโป เยน ภควา เตนุปสงฺกมิ อุปสงฺกมิตฺวา ภควตา สทฺธิํ สมฺโมทิฯ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข สภิโย ปริพฺพาชโก ภควนฺตํ คาถาย อชฺฌภาสิ|
    count |๕๑๕|
      block |กงฺขี เวจิกิจฺฉี อาคมํ อิติ สภิโย|
      block |ปญฺเห ปุจฺฉิตุํ อภิกงฺขมาโน|
      block |เตสนฺตกโร ภวาหิ ปญฺเห เม ปุฏฺโฐ|
      block |อนุปุพฺพํ อนุธมฺมํ พฺยากโรหิ เมฯ|
    count |๕๑๖|
      block |ทูรโต อาคโตสิ สภิย อิติ ภควา|
      block |ปญฺเห ปุจฺฉิตุํ อภิกงฺขมาโน|
      block |เตสนฺตกโร ภวามิ ปญฺเห เต ปุฏฺโฐ|
      block |อนุปุพฺพํ อนุธมฺมํ พฺยากโรมิ เตฯ|
    count |๕๑๗|
      block |ปุจฺฉ มํ สภิย ปญฺหํ ยํ กิญฺจิ มนสิจฺฉสิ|
      block |ตสฺส ตสฺเสว ปญฺหสฺส อหํ อนฺตํ กโรมิ เตติฯ|
    block |อถ โข สภิยสฺส ปริพฺพาชกสฺส เอตทโหสิ อจฺฉริยํ วต โภ อพฺภุตํ วต โภ ยํ วตาหํ อญฺเญสุ สมณพฺราหฺมเณสุ โอกาสกมฺมมตฺตมฺปิ นาลตฺถํ ตํ เม อิทํ สมเณน โคตเมน โอกาสกมฺมํ กตนฺติฯ อตฺตมโน ปมุทิโต อุทคฺโค ปีติโสมนสฺสชาโต ภควนฺตํ ปญฺหํ อปุจฺฉิ|
    count |๕๑๘|
      block |กิํ ปตฺตินมาหุ ภิกฺขุนํ อิติ สภิโย|
      block |โสรตํ เกน กถญฺจ ทนฺตมาหุ|
      block |พุทฺโธติ กถํ ปวุจฺจติ|
      block |ปุฏฺโฐ เม ภควา พฺยากโรหิฯ|
    count |๕๑๙|
      block |ปชฺเชน กเตน อตฺตนา สภิยาติ ภควา|
      block |ปรินิพฺพานคโต วิติณฺณกงฺโข|
      block |วิภวญฺจ ภวญฺจ วิปฺปหาย|
      block |วุสิตวา ขีณปุนพฺภโว ส ภิกฺขุฯ|
    count |๕๒๐|
      block |สพฺพตฺถ อุเปกฺขโก สติมา น โส หิํสติ กญฺจิ สพฺพโลเก|
      block |ติณฺโณ สมโณ อนาวิโล อุสฺสทา ยสฺส น สนฺติ โสรโต โสฯ|
    count |๕๒๑|
      block |ยสฺสินฺทฺริยานิ ภาวิตานิ อชฺฌตฺตํ พหิทฺธา จ สพฺพโลเก|
      block |นิพฺพิชฺฌ อิมํ ปรญฺจ โลกํ กาลํ กงฺขติ ภาวิโต ส ทนฺโตฯ|
    count |๕๒๒|
      block |กปฺปานิ วิเจยฺย เกวลานิ สํสารํ ทุภยํ จุตูปปาตํ|
      block |วิคตรชมนงฺคณํ วิสุทฺธํ ปตฺตํ ชาติขยํ ตมาหุ พุทฺธนฺติฯ|
    block |อถ โข สภิโย ปริพฺพาชโก ภควโต ภาสิตํ อภินนฺทิตฺวา อนุโมทิตฺวา อตฺตมโน ปมุทิโต อุทคฺโค ปีติโสมนสฺสชาโต ภควนฺตํ อุตฺตริํ ปญฺหํ อปุจฺฉิ|
    count |๕๒๓|
      block |กิํ ปตฺตินมาหุ พฺราหฺมณํ อิติ สภิโย|
      block |สมณํ เกน กถญฺจ นฺหาตโกติ|
      block |นาโคติ กถํ ปวุจฺจติ|
      block |ปุฏฺโฐ เม ภควา พฺยากโรหิฯ|
    count |๕๒๔|
      block |พาหิตฺวา สพฺพปาปกานิ สภิยาติ ภควา|
      block |วิมโล สาธุสมาหิโต ฐิตตฺโต|
      block |สํสารมติจฺจ เกวลี โส|
      block |อสิโต ตาทิ ปวุจฺจเต ส พฺรหฺมาฯ|
    count |๕๒๕|
      block |สมิตาวิ ปหาย ปุญฺญปาปํ วิรโช ญตฺวา อิมํ ปรญฺจ โลกํ|
      block |ชาติมรณํ อุปาติวตฺโต สมโณ ตาทิ ปวุจฺจเต ตถตฺตาฯ|
    count |๕๒๖|
      block |นินฺหาย สพฺพปาปกานิ อชฺฌตฺตํ พหิทฺธา จ สพฺพโลเก|
      block |เทวมนุสฺเสสุ กปฺปิเยสุ กปฺปํ เนติ ตมาหุ นฺหาตโกติฯ|
    count |๕๒๗|
      block |อาคุํ น กโรติ กิญฺจิ โลเก สพฺพสํโยเค วิสชฺช พนฺธนานิ|
      block |สพฺพตฺถ น สชฺชตี วิมุตฺโต นาโค ตาทิ ปวุจฺจเต ตถตฺตาติฯ|
    block |อถ โข สภิโย ปริพฺพาชโก…เป … ภควนฺตํ อุตฺตริํ ปญฺหํ อปุจฺฉิ|
    count |๕๒๘|
      block |กํ เขตฺตชินํ วทนฺติ พุทฺธา อิติ สภิโย|
      block |กุสลํ เกน กถญฺจ ปณฺฑิโตติ|
      block |มุนิ นาม กถํ ปวุจฺจติ|
      block |ปุฏฺโฐ เม ภควา พฺยากโรหิฯ|
    count |๕๒๙|
      block |เขตฺตานิ วิเจยฺย เกวลานิ สภิยาติ ภควา|
      block |ทิพฺพํ มานุสกญฺจ พฺรหฺมเขตฺตํ|
      block |สพฺพเขตฺตมูลพนฺธนา ปมุตฺโต|
      block |เขตฺตชิโน ตาทิ ปวุจฺจเต ตถตฺตาฯ|
    count |๕๓๐|
      block |โกสานิ วิเจยฺย เกวลานิ ทิพฺพํ มานุสกญฺจ พฺรหฺมโกสํ|
      block |สพฺพโกสมูลพนฺธนา ปมุตฺโต กุสโล ตาทิ ปวุจฺจเต ตถตฺตาฯ|
    count |๕๓๑|
      block |ทุภยานิ วิเจยฺย ปณฺฑรานิ อชฺฌตฺตํ พหิทฺธา จ สุทฺธิปญฺโญ|
      block |กณฺหํ สุกฺกํ อุปาติวตฺโต ปณฺฑิโต ตาทิ ปวุจฺจเต ตถตฺตาฯ|
    count |๕๓๒|
      block |อสตญฺจ สตญฺจ ญตฺวา ธมฺมํ อชฺฌตฺตํ พหิทฺธา จ สพฺพโลเก|
      block |เทวมนุสฺเสหิ ปูชนีโย สงฺคํ ชาลมติจฺจ โส มุนีติฯ|
    block |อถ โข สภิโย ปริพฺพาชโก…เป … ภควนฺตํ อุตฺตริํ ปญฺหํ อปุจฺฉิ|
    count |๕๓๓|
      block |กิํ ปตฺตินมาหุ เวทคุํ อิติ สภิโย|
      block |อนุวิทิตํ เกน กถญฺจ วีริยวาติ|
      block |อาชานิโย กินฺติ นาม โหติ|
      block |ปุฏฺโฐ เม ภควา พฺยากโรหิฯ|
    count |๕๓๔|
      block |เวทานิ วิเจยฺย เกวลานิ สภิยาติ ภควา|
      block |สมณานํ ยานิธตฺถิ พฺราหฺมณานํ|
      block |สพฺพเวทนาสุ วีตราโค|
      block |สพฺพํ เวทมติจฺจ เวทคู โสฯ|
    count |๕๓๕|
      block |อนุวิจฺจ ปปญฺจนามรูปํ อชฺฌตฺตํ พหิทฺธา จ โรคมูลํ|
      block |สพฺพโรคมูลพนฺธนา ปมุตฺโต อนุวิทิโต ตาทิ ปวุจฺจเต ตถตฺตาฯ|
    count |๕๓๖|
      block |วิรโต อิธ สพฺพปาปเกหิ นิรยทุกฺขํ อติจฺจ วีริยวา โส|
      block |โส วีริยวา ปธานวา ธีโร ตาทิ ปวุจฺจเต ตถตฺตาฯ|
    count |๕๓๗|
      block |ยสฺสสฺสุ ลุนานิ พนฺธนานิ อชฺฌตฺตํ พหิทฺธา จ สงฺคมูลํ|
      block |สพฺพสงฺคมูลพนฺธนา ปมุตฺโต อาชานิโย ตาทิ ปวุจฺจเต ตถตฺตาติฯ|
    block |อถ โข สภิโย ปริพฺพาชโก…เป … ภควนฺตํ อุตฺตริํ ปญฺหํ อปุจฺฉิ|
    count |๕๓๘|
      block |กิํ ปตฺตินมาหุ โสตฺติยํ อิติ สภิโย|
      block |อริยํ เกน กถญฺจ จรณวาติ|
      block |ปริพฺพาชโก กินฺติ นาม โหติ|
      block |ปุฏฺโฐ เม ภควา พฺยากโรหิฯ|
    count |๕๓๙|
      block |สุตฺวา สพฺพธมฺมํ อภิญฺญาย โลเก สภิยาติ ภควา|
      block |สาวชฺชานวชฺชํ ยทตฺถิ กิญฺจิ|
      block |อภิภุํ อกถํกถิํ วิมุตฺตํ|
      block |อนิฆํ สพฺพธิมาหุ โสตฺติโยติฯ|
    count |๕๔๐|
      block |เฉตฺวา อาสวานิ อาลยานิ วิทฺวา โส น อุเปติ คพฺภเสยฺยํ|
      block |สญฺญํ ติวิธํ ปนุชฺช ปงฺกํ กปฺปํ เนติ ตมาหุ อริโยติฯ|
    count |๕๔๑|
      block |โย อิธ จรเณสุ ปตฺติปตฺโต กุสโล สพฺพทา อาชานาติ ธมฺมํ|
      block |สพฺพตฺถ น สชฺชติ วิมุตฺตจิตฺโต ปฏิฆา ยสฺส น สนฺติ จรณวา โสฯ|
    count |๕๔๒|
      block |ทุกฺขเวปกฺกํ ยทตฺถิ กมฺมํ อุทฺธมโธ ติริยํ วาปิ มชฺเฌ|
      block |ปริพฺพาชยิตฺวา ปริญฺญจารี มายํ มานมโถปิ โลภโกธํ|
      block |ปริยนฺตมกาสิ นามรูปํ ตํ ปริพฺพาชกมาหุ ปตฺติปตฺตนฺติฯ|
    block |อถ โข สภิโย ปริพฺพาชโก ภควโต ภาสิตํ อภินนฺทิตฺวา อนุโมทิตฺวา อตฺตมโน ปมุทิโต อุทคฺโค ปีติโสมนสฺสชาโต อุฏฺฐายาสนา เอกํสํ อุตฺตราสงฺคํ กริตฺวา เยน ภควา เตนญฺชลิํ ปณาเมตฺวา ภควนฺตํ สมฺมุขา สารุปฺปาหิ คาถาหิ อภิตฺถวิ|
    count |๕๔๓|
      block |ยานิ จ ตีณิ ยานิ จ สฏฺฐิ สมณปฺปวาทสิตานิ ภูริปญฺญ|
      block |สญฺญกฺขรสญฺญนิสฺสิตานิ โอสรณานิ วิเนยฺย โอฆตมคาฯ|
    count |๕๔๔|
      block |อนฺตคูสิ ปารคู ทุกฺขสฺส อรหาสิ สมฺมาสมฺพุทฺโธ ขีณาสวํ ตํ มญฺเญ|
      block |ชุติมา มุติมา ปหูตปญฺโญ ทุกฺขสฺสนฺตกรํ อตาเรสิ มํฯ|
    count |๕๔๕|
      block |ยํ เม กงฺขิตมญฺญาสิ วิจิกิจฺฉา มํ ตารยิ นโม เต|
      block |มุนิ โมนปเถสุ ปตฺติปตฺต อขิล อาทิจฺจพนฺธุ โสรโตสิฯ|
    count |๕๔๖|
      block |ยา เม กงฺขา ปุเร อาสิ ตํ เม พฺยากาสิ จกฺขุมา|
      block |อทฺธา มุนีสิ สมฺพุทฺโธ นตฺถิ นีวรณา ตวฯ|
    count |๕๔๗|
      block |อุปายาสา จ เต สพฺเพ วิทฺธสฺตา วินฬีกตา|
      block |สีติภูโต ทมปฺปตฺโต ธิติมา สจฺจนิกฺกโมฯ|
    count |๕๔๘|
      block |ตสฺส เต นาคนาคสฺส มหาวีรสฺส ภาสโต|
      block |สพฺเพ เทวานุโมทนฺติ อุโภ นารทปพฺพตาฯ|
    count |๕๔๙|
      block |นโม เต ปุริสาชญฺญ นโม เต ปุริสุตฺตม|
      block |สเทวกสฺมิํ โลกสฺมิํ นตฺถิ เต ปฏิปุคฺคโลฯ|
    count |๕๕๐|
      block |ตุวํ พุทฺโธ ตุวํ สตฺถา ตุวํ มาราภิภู มุนิ|
      block |ตุวํ อนุสเย เฉตฺวา ติณฺโณ ตาเรสิ มํ ปชํฯ|
    count |๕๕๑|
      block |อุปธี เต สมติกฺกนฺตา อาสวา เต ปทาลิตา|
      block |สีโหสิ อนุปาทาโน ปหีนภยเภรโวฯ|
    count |๕๕๒|
      block |ปุณฺฑรีกํ ยถา วคฺคุ โตเย น อุปลิมฺปติ|
      block |เอวํ ปุญฺเญ จ ปาเป จ อุภเย ตฺวํ น ลิมฺปสิ|
      block |ปาเท วีร ปสาเรหิ สภิโย วนฺทติ สตฺถุโนติฯ|
    block |อถ โข สภิโย ปริพฺพาชโก ภควโต ปาเทสุ สิรสา นิปติตฺวา ภควนฺตํ เอตทโวจ อภิกฺกนฺตํ ภนฺเต…เป … เอสาหํ ภควนฺตํ สรณํ คจฺฉามิ ธมฺมญฺจ ภิกฺขุสงฺฆญฺจ ลเภยฺยาหํ ภนฺเต ภควโต สนฺติเก ปพฺพชฺชํ ลเภยฺยํ อุปสมฺปทนฺติ ฯ|
    block |โย โข สภิย อญฺญติตฺถิยปุพฺโพ อิมสฺมิํ ธมฺมวินเย อากงฺขติ ปพฺพชฺชํ อากงฺขติ อุปสมฺปทํ โส จตฺตาโร มาเส ปริวสติ จตุนฺนํ มาสานํ อจฺจเยน อารทฺธจิตฺตา ภิกฺขู ปพฺพาเชนฺติ อุปสมฺปาเทนฺติ ภิกฺขุภาวายฯ อปิ จ เมตฺถ ปุคฺคลเวมตฺตตา วิทิตาติฯ|
    block |สเจ ภนฺเต อญฺญติตฺถิยปุพฺพา อิมสฺมิํ ธมฺมวินเย อากงฺขนฺตา ปพฺพชฺชํ อากงฺขนฺตา อุปสมฺปทํ จตฺตาโร มาเส ปริวสนฺติ จตุนฺนํ มาสานํ อจฺจเยน อารทฺธจิตฺตา ภิกฺขู ปพฺพาเชนฺติ อุปสมฺปาเทนฺติ ภิกฺขุภาวาย อหํ จตฺตาริ วสฺสานิ ปริวสิสฺสามิ จตุนฺนํ วสฺสานํ อจฺจเยน อารทฺธจิตฺตา ภิกฺขู ปพฺพาเชนฺตุ อุปสมฺปาเทนฺตุ ภิกฺขุภาวายาติฯ อลตฺถ โข สภิโย ปริพฺพาชโก ภควโต สนฺติเก ปพฺพชฺชํ อลตฺถ อุปสมฺปทํ…เป … อญฺญตโร โข ปนายสฺมา สภิโย อรหตํ อโหสีติฯ|
    stand |สภิยสุตฺตํ ฉฏฺฐํ นิฏฺฐิตํฯ|
  block |๗ เสลสุตฺตํ|
    block |เอวํ เม สุตํ เอกํ สมยํ ภควา องฺคุตฺตราเปสุ จาริกํ จรมาโน มหตา ภิกฺขุสงฺเฆน สทฺธิํ อฑฺฒเตฬเสหิ ภิกฺขุสเตหิ เยน อาปณํ นาม องฺคุตฺตราปานํ นิคโม ตทวสริฯ อสฺโสสิ โข เกณิโย ชฏิโล สมโณ ขลุ โภ โคตโม สกฺยปุตฺโต สกฺยกุลา ปพฺพชิโต องฺคุตฺตราเปสุ จาริกํ จรมาโน มหตา ภิกฺขุสงฺเฆน สทฺธิํ อฑฺฒเตฬเสหิ ภิกฺขุสเตหิ อาปณํ อนุปฺปตฺโตฯ ตํ โข ปน ภวนฺตํ โคตมํ เอวํ กลฺยาโณ กิตฺติสทฺโท อพฺภุคฺคโต อิติปิ โส ภควา อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควาติ ฯ โส อิมํ โลกํ สเทวกํ สมารกํ สพฺรหฺมกํ สสฺสมณพฺราหฺมณิํ ปชํ สเทวมนุสฺสํ สยํ อภิญฺญา สจฺฉิกตฺวา ปเวเทติฯ โส ธมฺมํ เทสติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ เกวลปริปุณฺณํ ปริสุทฺธํ พฺรหฺมจริยํ ปกาเสติฯ สาธุ โข ปน ตถารูปานํ อรหตํ ทสฺสนํ โหตีติฯ|
    block |อถ โข เกณิโย ชฏิโล เยน ภควา เตนุปสงฺกมิ อุปสงฺกมิตฺวา ภควตา สทฺธิํ สมฺโมทิฯ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺนํ โข เกณิยํ ชฏิลํ ภควา ธมฺมิยา กถาย สนฺทสฺเสสิ สมาทเปสิ สมุตฺเตเชสิ สมฺปหํเสสิฯ อถ โข เกณิโย ชฏิโล ภควตา ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต ภควนฺตํ เอตทโวจ อธิวาเสตุ เม ภวํ โคตโม สฺวาตนาย ภตฺตํ สทฺธิํ ภิกฺขุสงฺเฆนาติฯ เอวํ วุตฺเต ภควา เกณิยํ ชฏิลํ เอตทโวจ มหา โข เกณิย ภิกฺขุสงฺโฆ อฑฺฒเตฬสานิ ภิกฺขุสตานิ ตฺวญฺจ พฺราหฺมเณสุ อภิปฺปสนฺโนติฯ|
    block |ทุติยมฺปิ โข เกณิโย ชฏิโล ภควนฺตํ เอตทโวจ กิญฺจาปิ โภ โคตม มหา ภิกฺขุสงฺโฆ อฑฺฒเตฬสานิ ภิกฺขุสตานิ อหญฺจ พฺราหฺมเณสุ อภิปฺปสนฺโน อธิวาเสตุ เม ภวํ โคตโม สฺวาตนาย ภตฺตํ สทฺธิํ ภิกฺขุสงฺเฆนาติฯ ทุติยมฺปิ โข ภควา เกณิยํ ชฏิลํ เอตทโวจ มหา โข เกณิย ภิกฺขุสงฺโฆ อฑฺฒเตฬสานิ ภิกฺขุสตานิ ตฺวญฺจ พฺราหฺมเณสุ อภิปฺปสนฺโนติฯ|
    block |ตติยมฺปิ โข เกณิโย ชฏิโล ภควนฺตํ เอตทโวจ กิญฺจาปิ โภ โคตม มหา ภิกฺขุสงฺโฆ อฑฺฒเตฬสานิ ภิกฺขุสตานิ อหญฺจ พฺราหฺมเณสุ อภิปฺปสนฺโน อธิวาเสตุ เม ภวํ โคตโม สฺวาตนาย ภตฺตํ สทฺธิํ ภิกฺขุสงฺเฆนาติฯ อธิวาเสสิ ภควา ตุณฺหีภาเวนฯ อถ โข เกณิโย ชฏิโล ภควโต อธิวาสนํ วิทิตฺวา อุฏฺฐายาสนา เยน สโก อสฺสโม เตนุปสงฺกมิ อุปสงฺกมิตฺวา มิตฺตามจฺเจ ญาติสาโลหิเต อามนฺเตสิ สุณนฺตุ เม ภวนฺโต มิตฺตามจฺจา ญาติสาโลหิตา สมโณ เม โคตโม นิมนฺติโต สฺวาตนาย ภตฺตํ สทฺธิํ ภิกฺขุสงฺเฆน เยน เม กายเวยฺยาวฏิกํ กเรยฺยาถาติฯ เอวํ โภติ โข เกณิยสฺส ชฏิลสฺส มิตฺตามจฺจา ญาติสาโลหิตา เกณิยสฺส ชฏิลสฺส ปฏิสฺสุตฺวา อปฺเปกจฺเจ อุทฺธนานิ ขณนฺติ อปฺเปกจฺเจ กฏฺฐานิ ผาเลนฺติ อปฺเปกจฺเจ ภาชนานิ โธวนฺติ อปฺเปกจฺเจ อุทกมณิกํ ปติฏฺฐาเปนฺติ อปฺเปกจฺเจ อาสนานิ ปญฺญาเปนฺติฯ เกณิโย ปน ชฏิโล สามํเยว มณฺฑลมาฬํ ปฏิยาเทติฯ|
    block |เตน โข ปน สมเยน เสโล พฺราหฺมโณ อาปเณ ปฏิวสติ ติณฺณํ เวทานํ ปารคู สนิฆณฺฑุเกฏุภานํ สากฺขรปฺปเภทานํ อิติหาสปญฺจมานํ ปทโก เวยฺยากรโณ โลกายตมหาปุริสลกฺขเณสุ อนวโย ตีณิ จ มาณวกสตานิ มนฺเต วาเจติฯ|
    block |เตน โข ปน สมเยน เกณิโย ชฏิโล เสเล พฺราหฺมเณ อภิปฺปสนฺโน โหติฯ อถ โข เสโล พฺราหฺมโณ ตีหิ มาณวกสเตหิ ปริวุโต ชงฺฆาวิหารํ อนุจงฺกมมาโน อนุวิจรมาโน เยน เกณิยสฺส ชฏิลสฺส อสฺสโม เตนุปสงฺกมิฯ อทฺทสา โข เสโล พฺราหฺมโณ เกณิยสฺส ชฏิลสฺส อสฺสเม อปฺเปกจฺเจ อุทฺธนานิ ขณนฺเต…เป … อปฺเปกจฺเจ อาสนานิ ปญฺญเปนฺเต เกณิยํ ปน ชฏิลํ สามํเยว มณฺฑลมาฬํ ปฏิยาเทนฺตํฯ ทิสฺวาน เกณิยํ ชฏิลํ เอตทโวจ กิํ นุ โข โภโต เกณิยสฺส อาวาโห วา ภวิสฺสติ วิวาโห วา ภวิสฺสติ มหายญฺโญ วา ปจฺจุปฏฺฐิโต ราชา วา มาคโธ เสนิโย พิมฺพิสาโร นิมนฺติโต สฺวาตนาย สทฺธิํ พลกาเยนาติ|
    block |น เม โภ เสล อาวาโห วา ภวิสฺสติ วิวาโห วา นาปิ ราชา มาคโธ เสนิโย พิมฺพิสาโร นิมนฺติโต สฺวาตนาย สทฺธิํ พลกาเยน อปิ จ โข เม มหายญฺโญ ปจฺจุปฏฺฐิโตฯ อตฺถิ สมโณ โคตโม สกฺยปุตฺโต สกฺยกุลา ปพฺพชิโต องฺคุตฺตราเปสุ จาริกํ จรมาโน มหตา ภิกฺขุสงฺเฆน สทฺธิํ อฑฺฒเตฬเสหิ ภิกฺขุสเตหิ อาปณํ อนุปฺปตฺโตฯ ตํ โข ปน ภวนฺตํ โคตมํ…เป … พุทฺโธ ภควาติฯ โส เม นิมนฺติโต สฺวาตนาย ภตฺตํ สทฺธิํ ภิกฺขุสงฺเฆนาติฯ พุทฺโธติ โภ เกณิย วเทสิ พุทฺโธติ โภ เสล วทามิฯ พุทฺโธติ โภ เกณิย วเทสิ พุทฺโธติ โภ เสล วทามีติฯ|
    block |อถ โข เสลสฺส พฺราหฺมณสฺส เอตทโหสิ โฆโสปิ โข เอโส ทุลฺลโภ โลกสฺมิํ ยทิทํ พุทฺโธติฯ อาคตานิ โข ปนมฺหากํ มนฺเตสุ ทฺวตฺติํสมหาปุริสลกฺขณานิ เยหิ สมนฺนาคตสฺส มหาปุริสสฺส ทฺเวว คติโย ภวนฺติ อนญฺญาฯ สเจ อคารํ อชฺฌาวสติ ราชา โหติ จกฺกวตฺติ ธมฺมิโก ธมฺมราชา จาตุรนฺโต วิชิตาวี ชนปทตฺถาวริยปฺปตฺโต สตฺตรตนสมนฺนาคโตฯ ตสฺสิมานิ สตฺต รตนานิ ภวนฺติ เสยฺยถิทํ จกฺกรตนํ หตฺถิรตนํ อสฺสรตนํ มณิรตนํ อิตฺถิรตนํ คหปติรตนํ ปริณายกรตนเมว สตฺตมํฯ ปโรสหสฺสํ โข ปนสฺส ปุตฺตา ภวนฺติ สูรา วีรงฺครูปา ปรเสนปฺปมทฺทนาฯ โส อิมํ ปถวิํ สาครปริยนฺตํ อทณฺเฑน อสตฺเถน ธมฺเมน อภิวิชิย อชฺฌาวสติฯ สเจ โข ปน อคารสฺมา อนคาริยํ ปพฺพชติ อรหํ โหติ สมฺมาสมฺพุทฺโธ โลเก วิวฏฺฏจฺฉโท ฯ กหํ ปน โภ เกณิย เอตรหิ โส ภวํ โคตโม วิหรติ อรหํ สมฺมาสมฺพุทฺโธติ|
    block |เอวํ วุตฺเต เกณิโย ชฏิโล ทกฺขิณํ พาหุํ ปคฺคเหตฺวา เสลํ พฺราหฺมณํ เอตทโวจ เยเนสา โภ เสล นีลวนราชีติฯ อถ โข เสโล พฺราหฺมโณ ตีหิ มาณวกสเตหิ สทฺธิํ เยน ภควา เตนุปสงฺกมิฯ อถ โข เสโล พฺราหฺมโณ เต มาณวเก อามนฺเตสิ อปฺปสทฺทา โภนฺโต อาคจฺฉนฺตุ ปเท ปทํ นิกฺขิปนฺตาฯ ทุราสทา หิ เต ภควนฺโต สีหาว เอกจราฯ ยทา จาหํ โภ สมเณน โคตเมน สทฺธิํ มนฺเตยฺยุํ มา เม โภนฺโต อนฺตรนฺตรา กถํ โอปาเตถ กถาปริโยสานํ เม ภวนฺโต อาคเมนฺตูติฯ|
    block |อถ โข เสโล พฺราหฺมโณ เยน ภควา เตนุปสงฺกมิ อุปสงฺกมิตฺวา ภควตา สทฺธิํ สมฺโมทิฯ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข เสโล พฺราหฺมโณ ภควโต กาเย ทฺวตฺติํสมหาปุริสลกฺขณานิ สมนฺเนสิ ฯ อทฺทสา โข เสโล พฺราหฺมโณ ภควโต กาเย ทฺวตฺติํสมหาปุริสลกฺขณานิ เยภุยฺเยน ฐเปตฺวา ทฺเวฯ ทฺวีสุ มหาปุริสลกฺขเณสุ กงฺขติ วิจิกิจฺฉติ นาธิมุจฺจติ น สมฺปสีทติ โกโสหิเต จ วตฺถคุยฺเห ปหูตชิวฺหตาย จาติฯ|
    block |อถ โข ภควโต เอตทโหสิ ปสฺสติ โข เม อยํ เสโล พฺราหฺมโณ ทฺวตฺติํสมหาปุริสลกฺขณานิ เยภุยฺเยน ฐเปตฺวา ทฺเวฯ ทฺวีสุ มหาปุริสลกฺขเณสุ กงฺขติ วิจิกิจฺฉติ นาธิมุจฺจติ น สมฺปสีทติ โกโสหิเต จ วตฺถคุยฺเห ปหูตชิวฺหตาย จาติฯ อถ โข ภควา ตถารูปํ อิทฺธาภิสงฺขารํ อภิสงฺขาสิ ยถา อทฺทส เสโล พฺราหฺมโณ ภควโต โกโสหิตํ วตฺถคุยฺหํ ฯ อถ โข ภควา ชิวฺหํ นินฺนาเมตฺวา อุโภปิ กณฺณโสตานิ อนุมสิ ปฏิมสิ อุโภปิ นาสิกโสตานิ อนุมสิ ปฏิมสิ เกวลมฺปิ นลาฏมณฺฑลํ ชิวฺหาย ฉาเทสิฯ|
    block |อถ โข เสลสฺส พฺราหฺมณสฺส เอตทโหสิ สมนฺนาคโต โข สมโณ โคตโม ทฺวตฺติํสมหาปุริสลกฺขเณหิ ปริปุณฺเณหิ โน อปุริปุณฺเณหิฯ โน จ โข นํ ชานามิ พุทฺโธ วา โน วาฯ สุตํ โข ปน เมตํ พฺราหฺมณานํ วุฑฺฒานํ มหลฺลกานํ อาจริยปาจริยานํ ภาสมานานํ เย เต ภวนฺติ อรหนฺโต สมฺมาสมฺพุทฺธา เต สเก วณฺเณ ภญฺญมาเน อตฺตานํ ปาตุกโรนฺตีติฯ ยํนูนาหํ สมณํ โคตมํ สมฺมุขา สารุปฺปาหิ คาถาหิ อภิตฺถเวยฺยนฺติฯ อถ โข เสโล พฺราหฺมโณ ภควนฺตํ สมฺมุขา สารุปฺปาหิ คาถาหิ อภิตฺถวิ|
    count |๕๕๓|
      block |ปริปุณฺณกาโย สุรุจิ สุชาโต จารุทสฺสโน|
      block |สุวณฺณวณฺโณสิ ภควา สุสุกฺกทาโฐสิ วีริยวาฯ|
    count |๕๕๔|
      block |นรสฺส หิ สุชาตสฺส เย ภวนฺติ วิยญฺชนา|
      block |สพฺเพ เต ตว กายสฺมิํ มหาปุริสลกฺขณาฯ|
    count |๕๕๕|
      block |ปสนฺนเนตฺโต สุมุโข พฺรหา อุชุ ปตาปวา|
      block |มชฺเฌ สมณสงฺฆสฺส อาทิจฺโจว วิโรจสิฯ|
    count |๕๕๖|
      block |กลฺยาณทสฺสโน ภิกฺขุ กญฺจนสนฺนิภตฺตโจ|
      block |กิํ เต สมณภาเวน เอวํ อุตฺตมวณฺณิโนฯ|
    count |๕๕๗|
      block |ราชา อรหสิ ภวิตุํ จกฺกวตฺตี รเถสโภ|
      block |จาตุรนฺโต วิชิตาวี ชมฺพุสณฺฑสฺส อิสฺสโรฯ|
    count |๕๕๘|
      block |ขตฺติยา โภคิราชาโน อนุยนฺตา ภวนฺตุ เต|
      block |ราชาภิราชา มนุชินฺโท รชฺชํ กาเรหิ โคตมฯ|
    count |๕๕๙|
      block |ราชาหมสฺมิ เสลาติ ภควา ธมฺมราชา อนุตฺตโร|
      block |ธมฺเมน จกฺกํ วตฺเตมิ จกฺกํ อปฺปฏิวตฺติยํฯ|
    count |๕๖๐|
      block |สมฺพุทฺโธ ปฏิชานาสิ อิติ เสโล พฺราหฺมโณ ธมฺมราชา อนุตฺตโร|
      block |ธมฺเมน จกฺกํ วตฺเตมิ อิติ ภาสสิ โคตมฯ|
    count |๕๖๑|
      block |โก นุ เสนาปติ โภโต สาวโก สตฺถุรนฺวโย|
      block |โก เต ตมนุวตฺเตติ ธมฺมจกฺกํ ปวตฺติตํฯ|
    count |๕๖๒|
      block |มยา ปวตฺติตํ จกฺกํ เสลาติ ภควา ธมฺมจกฺกํ อนุตฺตรํ|
      block |สาริปุตฺโต อนุวตฺเตติ อนุชาโต ตถาคตํฯ|
    count |๕๖๓|
      block |อภิญฺเญยฺยํ อภิญฺญาตํ ภาเวตพฺพญฺจ ภาวิตํ|
      block |ปหาตพฺพํ ปหีนํ เม ตสฺมา พุทฺโธสฺมิ พฺราหฺมณฯ|
    count |๕๖๔|
      block |วินยสฺสุ มยิ กงฺขํ อธิมุจฺจสฺสุ พฺราหฺมณ|
      block |ทุลฺลภํ ทสฺสนํ โหติ สมฺพุทฺธานํ อภิณฺหโสฯ|
    count |๕๖๕|
      block |เยสํ เว ทุลฺลโภ โลเก ปาตุภาโว อภิณฺหโส|
      block |โสหํ พฺราหฺมณ สมฺพุทฺโธ สลฺลกตฺโต อนุตฺตโรฯ|
    count |๕๖๖|
      block |พฺรหฺมภูโต อติตุโล มารเสนปฺปมทฺทโน|
      block |สพฺพามิตฺเต วสีกตฺวา โมทามิ อกุโตภโยฯ|
    count |๕๖๗|
      block |อิมํ ภวนฺโต นิสาเมถ ยถา ภาสติ จกฺขุมา|
      block |สลฺลกตฺโต มหาวีโร สีโหว นทตี วเนฯ|
    count |๕๖๘|
      block |พฺรหฺมภูตํ อติตุลํ มารเสนปฺปมทฺทนํ|
      block |โก ทิสฺวา นปฺปสีเทยฺย อปิ กณฺหาภิชาติโกฯ|
    count |๕๖๙|
      block |โย มํ อิจฺฉติ อนฺเวตุ โย วา นิจฺฉติ คจฺฉตุ|
      block |อิธาหํ ปพฺพชิสฺสามิ วรปญฺญสฺส สนฺติเกฯ|
    count |๕๗๐|
      block |เอวญฺเจ รุจฺจติ โภโต สมฺมาสมฺพุทฺธสาสเน|
      block |มยมฺปิ ปพฺพชิสฺสาม วรปญฺญสฺส สนฺติเกฯ|
    count |๕๗๑|
      block |พฺราหฺมณา ติสตา อิเม ยาจนฺติ ปญฺชลีกตา|
      block |พฺรหฺมจริยํ จริสฺสาม ภควา ตว สนฺติเกฯ|
    count |๕๗๒|
      block |สฺวากฺขาตํ พฺรหฺมจริยํ เสลาติ ภควา สนฺทิฏฺฐิกมกาลิกํ|
      block |ยตฺถ อโมฆา ปพฺพชฺชา อปฺปมตฺตสฺส สิกฺขโตติฯ|
    block |อลตฺถ โข เสโล พฺราหฺมโณ สปริโส ภควโต สนฺติเก ปพฺพชฺชํ อลตฺถ อุปสมฺปทํฯ อถ โข เกณิโย ชฏิโล ตสฺสา รตฺติยา อจฺจเยน สเก อสฺสเม ปณีตํ ขาทนียํ โภชนียํ ปฏิยาทาเปตฺวา ภควโต กาลํ อาโรจาเปสิ กาโล โภ โคตม นิฏฺฐิตํ ภตฺตนฺติ ฯ อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน เกณิยสฺส ชฏิลสฺส อสฺสโม เตนุปสงฺกมิ อุปสงฺกมิตฺวา ปญฺญตฺเต อาสเน นิสีทิ สทฺธิํ ภิกฺขุสงฺเฆนฯ|
    block |อถ โข เกณิโย ชฏิโล พุทฺธปฺปมุขํ ภิกฺขุสงฺฆํ ปณีเตน ขาทนีเยน โภชนีเยน สหตฺถา สนฺตปฺเปสิ สมฺปวาเรสิฯ อถ โข เกณิโย ชฏิโล ภควนฺตํ ภุตฺตาวิํ โอนีตปตฺตปาณิํ อญฺญตรํ นีจํ อาสนํ คเหตฺวา เอกมนฺตํ นิสีทิฯ เอกมนฺตํ นิสินฺนํ โข เกณิยํ ชฏิลํ ภควา อิมาหิ คาถาหิ อนุโมทิ|
    count |๕๗๓|
      block |อคฺคิหุตฺตมุขา ยญฺญา สาวิตฺตี ฉนฺทโส มุขํ|
      block |ราชา มุขํ มนุสฺสานํ นทีนํ สาคโร มุขํฯ|
    count |๕๗๔|
      block |นกฺขตฺตานํ มุขํ จนฺโท อาทิจฺโจ ตปตํ มุขํ|
      block |ปุญฺญํ อากงฺขมานานํ สงฺโฆ เว ยชตํ มุขนฺติฯ|
    block |อถ โข ภควา เกณิยํ ชฏิลํ อิมาหิ คาถาหิ อนุโมทิตฺวา อุฏฺฐายาสนา ปกฺกามิฯ อถ โข อายสฺมา เสโล สปริโส เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรสฺเส …เป … อญฺญตโร โข ปนาปสฺมา เสโล สปริโส อรหตํ อโหสิฯ|
    block |อถ โข อายสฺมา เสโล สปริโส เยน ภควา เตนุปสงฺกมิ อุปสงฺกมิตฺวา เอกํสํ จีวรํ กตฺวา เยน ภควา เตนญฺชลิํ ปณาเมตฺวา ภควนฺตํ คาถาย อชฺฌภาสิ|
    count |๕๗๕|
      block |ยํ ตํ สรณมาคมฺห อิโต อฏฺฐมิ จกฺขุม|
      block |สตฺตรตฺเตน ภควา ทนฺตมฺห ตว สาสเนฯ|
    count |๕๗๖|
      block |ตุวํ พุทฺโธ ตุวํ สตฺถา ตุวํ มาราภิภู มุนิ|
      block |ตุวํ อนุสเย เฉตฺวา ติณฺโณ ตาเรสิมํ ปชํฯ|
    count |๕๗๗|
      block |อุปธี เต สมติกฺกนฺตา อาสวา เต ปทาลิตา|
      block |สีโหสิ อนุปาทาโน ปหีนภยเภรโวฯ|
    count |๕๗๘|
      block |ภิกฺขโว ติสตา อิเม ติฏฺฐนฺติ ปญฺชลีกตา|
      block |ปาเท วีร ปสาเรหิ นาคา วนฺทนฺตุ สตฺถุโนติฯ|
    stand |เสลสุตฺตํ สตฺตมํ นิฏฺฐิตํฯ|
  block |๘ สลฺลสุตฺตํ|
    count |๕๗๙|
      block |อนิมิตฺตมนญฺญาตํ มจฺจานํ อิธ ชีวิตํ|
      block |กสิรญฺจ ปริตฺตญฺจ ตญฺจ ทุกฺเขน สํยุตํฯ|
    count |๕๘๐|
      block |น หิ โส อุปกฺกโม อตฺถิ เยน ชาตา น มิยฺยเร|
      block |ชรมฺปิ ปตฺวา มรณํ เอวํธมฺมา หิ ปาณิโนฯ|
    count |๕๘๑|
      block |ผลานมิว ปกฺกานํ ปาโต ปตนโต ภยํ|
      block |เอวํ ชาตาน มจฺจานํ นิจฺจํ มรณโต ภยํฯ|
    count |๕๘๒|
      block |ยถาปิ กุมฺภการสฺส กตา มตฺติกภาชนา|
      block |สพฺเพ เภทนปริยนฺตา เอวํ มจฺจาน ชีวิตํฯ|
    count |๕๘๓|
      block |ทหรา จ มหนฺตา จ เย พาลา เย จ ปณฺฑิตา|
      block |สพฺเพ มจฺจุวสํ ยนฺติ สพฺเพ มจฺจุปรายณาฯ|
    count |๕๘๔|
      block |เตสํ มจฺจุปเรตานํ คจฺฉตํ ปรโลกโต|
      block |น ปิตา ตายเต ปุตฺตํ ญาตี วา ปน ญาตเกฯ|
    count |๕๘๕|
      block |เปกฺขตํ เยว ญาตีนํ ปสฺส ลาลปตํ ปุถุ|
      block |เอกเมโกว มจฺจานํ โควชฺโฌ วิย นียติ ฯ|
    count |๕๘๖|
      block |เอวมพฺภาหโต โลโก มจฺจุนา จ ชราย จ|
      block |ตสฺมา ธีรา น โสจนฺติ วิทิตฺวา โลกปริยายํฯ|
    count |๕๘๗|
      block |ยสฺส มคฺคํ น ชานาสิ อาคตสฺส คตสฺส วา|
      block |อุโภ อนฺเต อสมฺปสฺสํ นิรตฺถํ ปริเทวสิฯ|
    count |๕๘๘|
      block |ปริเทวยมาโน เจ กิญฺจิทตฺถํ อุทพฺพเห|
      block |สมฺมูฬฺโห หิํสมตฺตานํ กยิรา เจ นํ วิจกฺขโณฯ|
    count |๕๘๙|
      block |น หิ รุณฺเณน โสเกน สนฺติํ ปปฺโปติ เจตโส|
      block |ภิยฺยสฺสุปฺปชฺชเต ทุกฺขํ สรีรํ จุปหญฺญติฯ|
    count |๕๙๐|
      block |กิโส วิวณฺโณ ภวติ หิํสมตฺตานมตฺตนา|
      block |น เตน เปตา ปาเลนฺติ นิรตฺถา ปริเทวนาฯ|
    count |๕๙๑|
      block |โสกมปฺปชหํ ชนฺตุ ภิยฺโย ทุกฺขํ นิคจฺฉติ|
      block |อนุตฺถุนนฺโต กาลงฺกตํ โสกสฺส วสมนฺวคูฯ|
    count |๕๙๒|
      block |อญฺเญปิ ปสฺส คมิเน ยถากมฺมูปเค นเร|
      block |มจฺจุโน วสมาคมฺม ผนฺทนฺเตวิธ ปาณิโนฯ|
    count |๕๙๓|
      block |เยน เยน หิ มญฺญนฺติ ตโต ตํ โหติ อญฺญถา|
      block |เอตาทิโส วินาภาโว ปสฺส โลกสฺส ปริยายํฯ|
    count |๕๙๔|
      block |อปิ วสฺสสตํ ชีเว ภิยฺโย วา ปน มาณโว|
      block |ญาติสงฺฆา วินา โหติ ชหาติ อิธ ชีวิตํฯ|
    count |๕๙๕|
      block |ตสฺมา อรหโต สุตฺวา วิเนยฺย ปริเทวิตํ|
      block |เปตํ กาลงฺกตํ ทิสฺวา เนโส ลพฺภา มยา อิติฯ|
    count |๕๙๖|
      block |ยถา สรณมาทิตฺตํ วารินา ปรินิพฺพเย|
      block |เอวมฺปิ ธีโร สปญฺโญ ปณฺฑิโต กุสโล นโร|
      block |ขิปฺปมุปฺปติตํ โสกํ วาโต ตูลํว ธํสเยฯ|
    count |๕๙๗|
      block |ปริเทวํ ปชปฺปญฺจ โทมนสฺสญฺจ อตฺตโน|
      block |อตฺตโน สุขเมสาโน อพฺพเห สลฺลมตฺตโนฯ|
    count |๕๙๘|
      block |อพฺพุฬฺหสลฺโล อสิโต สนฺติํ ปปฺปุยฺย เจตโส|
      block |สพฺพโสกํ อติกฺกนฺโต อโสโก โหติ นิพฺพุโตติฯ|
    stand |สลฺลสุตฺตํ อฏฺฐมํ นิฏฺฐิตํฯ|
  block |๙ วาเสฏฺฐสุตฺตํ|
    block |เอวํ เม สุตํ เอกํ สมยํ ภควา อิจฺฉานงฺคเล วิหรติ อิจฺฉานงฺคลวนสณฺเฑฯ เตน โข ปน สมเยน สมฺพหุลา อภิญฺญาตา อภิญฺญาตา พฺราหฺมณมหาสาลา อิจฺฉานงฺคเล ปฏิวสนฺติ เสยฺยถิทํ จงฺกี พฺราหฺมโณ ตารุกฺโข พฺราหฺมโณ โปกฺขรสาติ พฺราหฺมโณ ชาณุสฺโสณิ พฺราหฺมโณ โตเทยฺโย พฺราหฺมโณ อญฺเญ จ อภิญฺญาตา อภิญฺญาตา พฺราหฺมณมหาสาลาฯ อถ โข วาเสฏฺฐภารทฺวาชานํ มาณวานํ ชงฺฆาวิหารํ อนุจงฺกมนฺตานํ อนุวิจรนฺตานํ อยมนฺตรากถา อุทปาทิ กถํ โภ พฺราหฺมโณ โหตีติ|
    block |ภารทฺวาโช มาณโว เอวมาห ยโต โข โภ อุภโต สุชาโต โหติ มาติโต จ ปิติโต จ สํสุทฺธคหณิโก ยาว สตฺตมา ปิตามหยุคา อกฺขิตฺโต อนุปกฺกุฏฺโฐ ชาติวาเทน เอตฺตาวตา โข โภ พฺราหฺมโณ โหตีติฯ|
    block |วาเสฏฺโฐ มาณโว เอวมาห ยโต โข โภ สีลวา จ โหติ วตสมฺปนฺโน จ เอตฺตาวตา โข โภ พฺราหฺมโณ โหตีติฯ เนว โข อสกฺขิ ภารทฺวาโช มาณโว วาเสฏฺฐํ มาณวํ สญฺญาเปตุํ น ปน อสกฺขิ วาเสฏฺโฐ มาณโว ภารทฺวาชํ มาณวํ สญฺญาเปตุํฯ|
    block |อถ โข วาเสฏฺโฐ มาณโว ภารทฺวาชํ มาณวํ อามนฺเตสิ อยํ โข โภ ภารทฺวาช สมโณ โคตโม สกฺยปุตฺโต สกฺยกุลา ปพฺพชิโต อิจฺฉานงฺคเล วิหรติ อิจฺฉานงฺคลวนสณฺเฑ ตํ โข ปน ภวนฺตํ โคตมํ เอวํ กลฺยาโณ กิตฺติสทฺโท อพฺภุคฺคโต อิติปิ…เป … พุทฺโธ ภควาติฯ อายาม โภ ภารทฺวาช เยน สมโณ โคตโม เตนุปสงฺกมิสฺสาม อุปสงฺกมิตฺวา สมณํ โคตมํ เอตมตฺถํ ปุจฺฉิสฺสามฯ ยถา โน สมโณ โคตโม พฺยากริสฺสติ ตถา นํ ธาเรสฺสามาติฯ เอวํ โภติ โข ภารทฺวาโช มาณโว วาเสฏฺฐสฺส มาณวสฺส ปจฺจสฺโสสิฯ|
    block |อถ โข วาเสฏฺฐภารทฺวาชา มาณวา เยน ภควา เตนุปสงฺกมิํสุ อุปสงฺกมิตฺวา ภควตา สทฺธิํ สมฺโมทิํสุฯ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิํสุฯ เอกมนฺตํ นิสินฺโน โข วาเสฏฺโฐ มาณโว ภควนฺตํ คาถาหิ อชฺฌภาสิ|
    count |๕๙๙|
      block |อนุญฺญาตปฏิญฺญาตา เตวิชฺชา มยมสฺมุโภ|
      block |อหํ โปกฺขรสาติสฺส ตารุกฺขสฺสายํ มาณโวฯ|
    count |๖๐๐|
      block |เตวิชฺชานํ ยทกฺขาตํ ตตฺร เกวลิโนสฺมเส|
      block |ปทกสฺม เวยฺยากรณา ชปฺเป อาจริยสาทิสาฯ|
    count |๖๐๑|
      block |เตสํ โน ชาติวาทสฺมิํ วิวาโท อตฺถิ โคตม|
      block |ชาติยา พฺราหฺมโณ โหติ ภารทฺวาโช อิติ ภาสติ|
      block |อหญฺจ กมฺมุนา พฺรูมิ เอวํ ชานาหิ จกฺขุมฯ|
    count |๖๐๒|
      block |เต น สกฺโกม สญฺญาเปตุํ อญฺญมญฺญํ มยํ อุโภ|
      block |ภวนฺตํ ปุฏฺฐุมาคมฺหา สมฺพุทฺธํ อิติ วิสฺสุตํฯ|
    count |๖๐๓|
      block |จนฺทํ ยถา ขยาตีตํ เปจฺจ ปญฺชลิกา ชนา|
      block |วนฺทมานา นมสฺสนฺติ เอวํ โลกสฺมิ โคตมํฯ|
    count |๖๐๔|
      block |จกฺขุํ โลเก สมุปฺปนฺนํ มยํ ปุจฺฉาม โคตมํ|
      block |ชาติยา พฺราหฺมโณ โหติ อุทาหุ ภวติ กมฺมุนา|
      block |อชานตํ โน ปพฺรูหิ ยถา ชาเนสุ พฺราหฺมณํฯ|
    count |๖๐๕|
      block |เตสํ โว อหํ พฺยกฺขิสฺสํ วาเสฏฺฐาติ ภควา อนุปุพฺพํ ยถาตถํ|
      block |ชาติวิภงฺคํ ปาณานํ อญฺญมญฺญา หิ ชาติโยฯ|
    count |๖๐๖|
      block |ติณรุกฺเขปิ ชานาถ น จาปิ ปฏิชานเร|
      block |ลิงฺคํ ชาติมยํ เตสํ อญฺญมญฺญา หิ ชาติโยฯ|
    count |๖๐๗|
      block |ตโต กีเฏ ปฏงฺเค จ ยาว กุนฺถกิปิลฺลิเก|
      block |ลิงฺคํ ชาติมยํ เตสํ อญฺญมญฺญา หิ ชาติโยฯ|
    count |๖๐๘|
      block |จตุปฺปเทปิ ชานาถ ขุทฺทเก จ มหลฺลเก|
      block |ลิงฺคํ ชาติมยํ เตสํ อญฺญมญฺญา หิ ชาติโยฯ|
    count |๖๐๙|
      block |ปาทูทเรปิ ชานาถ อุรเค ทีฆปิฏฺฐิเก|
      block |ลิงฺคํ ชาติมยํ เตสํ อญฺญมญฺญา หิ ชาติโยฯ|
    count |๖๑๐|
      block |ตโต มจฺเฉปิ ชานาถ โอทเก วาริโคจเร|
      block |ลิงฺคํ ชาติมยํ เตสํ อญฺญมญฺญา หิ ชาติโยฯ|
    count |๖๑๑|
      block |ตโต ปกฺขีปิ ชานาถ ปตฺตยาเน วิหงฺคเม|
      block |ลิงฺคํ ชาติมยํ เตสํ อญฺญมญฺญา หิ ชาติโยฯ|
    count |๖๑๒|
      block |ยถา เอตาสุ ชาตีสุ ลิงฺคํ ชาติมยํ ปุถุ|
      block |เอวํ นตฺถิ มนุสฺเสสุ ลิงฺคํ ชาติมยํ ปุถุฯ|
    count |๖๑๓|
      block |น เกเสหิ น สีเสน น กณฺเณหิ น อกฺขิภิ|
      block |น มุเขน น นาสาย น โอฏฺเฐหิ ภมูหิ วาฯ|
    count |๖๑๔|
      block |น คีวาย น อํเสหิ น อุทเรน น ปิฏฺฐิยา|
      block |น โสณิยา น อุรสา น สมฺพาเธ น เมถุเน ฯ|
    count |๖๑๕|
      block |น หตฺเถหิ น ปาเทหิ นางฺคุลีหิ นเขหิ วา|
      block |น ชงฺฆาหิ น อูรูหิ น วณฺเณน สเรน วา|
      block |ลิงฺคํ ชาติมยํ เนว ยถา อญฺญาสุ ชาติสุฯ|
    count |๖๑๖|
      block |ปจฺจตฺตญฺจ สรีเรสุ มนุสฺเสสฺเวตํ น วิชฺชติ|
      block |โวการญฺจ มนุสฺเสสุ สมญฺญาย ปวุจฺจติฯ|
    count |๖๑๗|
      block |โย หิ โกจิ มนุสฺเสสุ โครกฺขํ อุปชีวติ|
      block |เอวํ วาเสฏฺฐ ชานาหิ กสฺสโก โส น พฺราหฺมโณฯ|
    count |๖๑๘|
      block |โย หิ โกจิ มนุสฺเสสุ ปุถุสิปฺเปน ชีวติ|
      block |เอวํ วาเสฏฺฐ ชานาหิ สิปฺปิโก โส น พฺราหฺมโณฯ|
    count |๖๑๙|
      block |โย หิ โกจิ มนุสฺเสสุ โวหารํ อุปชีวติ|
      block |เอวํ วาเสฏฺฐ ชานาหิ วาณิโช โส น พฺราหฺมโณฯ|
    count |๖๒๐|
      block |โย หิ โกจิ มนุสฺเสสุ ปรเปสฺเสน ชีวติ|
      block |เอวํ วาเสฏฺฐ ชานาหิ เปสฺสิโก โส น พฺราหฺมโณฯ|
    count |๖๒๑|
      block |โย หิ โกจิ มนุสฺเสสุ อทินฺนํ อุปชีวติ|
      block |เอวํ วาเสฏฺฐ ชานาหิ โจโร เอโส น พฺราหฺมโณฯ|
    count |๖๒๒|
      block |โย หิ โกจิ มนุสฺเสสุ อิสฺสตฺถํ อุปชีวติ|
      block |เอวํ วาเสฏฺฐ ชานาหิ โยธาชีโว น พฺราหฺมโณฯ|
    count |๖๒๓|
      block |โย หิ โกจิ มนุสฺเสสุ โปโรหิจฺเจน ชีวติ|
      block |เอวํ วาเสฏฺฐ ชานาหิ ยาชโก เอโส น พฺราหฺมโณฯ|
    count |๖๒๔|
      block |โย หิ โกจิ มนุสฺเสสุ คามํ รฏฺฐญฺจ ภุญฺชติ|
      block |เอวํ วาเสฏฺฐ ชานาหิ ราชา เอโส น พฺราหฺมโณฯ|
    count |๖๒๕|
      block |น จาหํ พฺราหฺมณํ พฺรูมิ โยนิชํ มตฺติสมฺภวํ|
      block |โภวาทิ นาม โส โหติ สเจ โหติ สกิญฺจโน|
      block |อกิญฺจนํ อนาทานํ ตมหํ พฺรูมิ พฺราหฺมณํฯ|
    count |๖๒๖|
      block |สพฺพสํโยชนํ เฉตฺวา โส เว น ปริตสฺสติ|
      block |สงฺคาติคํ วิสํยุตฺตํ ตมหํ พฺรูมิ พฺราหฺมณํฯ|
    count |๖๒๗|
      block |เฉตฺวา นทฺธิํ วรตฺตญฺจ สนฺทานํ สหนุกฺกมํ|
      block |อุกฺขิตฺตปลิฆํ พุทฺธํ ตมหํ พฺรูมิ พฺราหฺมณํฯ|
    count |๖๒๘|
      block |อกฺโกสํ วธพนฺธญฺจ อทุฏฺโฐ โย ติติกฺขติ|
      block |ขนฺตีพลํ พลานีกํ ตมหํ พฺรูมิ พฺราหฺมณํฯ|
    count |๖๒๙|
      block |อกฺโกธนํ วตวนฺตํ สีลวนฺตํ อนุสฺสทํ|
      block |ทนฺตํ อนฺติมสารีรํ ตมหํ พฺรูมิ พฺราหฺมณํฯ|
    count |๖๓๐|
      block |วาริ โปกฺขรปตฺเตว อารคฺเคริว สาสโป|
      block |โย น ลิมฺปติ กาเมสุ ตมหํ พฺรูมิ พฺราหฺมณํฯ|
    count |๖๓๑|
      block |โย ทุกฺขสฺส ปชานาติ อิเธว ขยมตฺตโน|
      block |ปนฺนภารํ วิสํยุตฺตํ ตมหํ พฺรูมิ พฺราหฺมณํฯ|
    count |๖๓๒|
      block |คมฺภีรปญฺญํ เมธาวิํ มคฺคามคฺคสฺส โกวิทํ|
      block |อุตฺตมตฺถมนุปฺปตฺตํ ตมหํ พฺรูมิ พฺราหฺมณํฯ|
    count |๖๓๓|
      block |อสํสฏฺฐํ คหฏฺเฐหิ อนาคาเรหิ จูภยํ|
      block |อโนกสาริมปฺปิจฺฉํ ตมหํ พฺรูมิ พฺราหฺมณํฯ|
    count |๖๓๔|
      block |นิธาย ทณฺฑํ ภูเตสุ ตเสสุ ถาวเรสุ จ|
      block |โย น หนฺติ น ฆาเตติ ตมหํ พฺรูมิ พฺราหฺมณํฯ|
    count |๖๓๕|
      block |อวิรุทฺธํ วิรุทฺเธสุ อตฺตทณฺเฑสุ นิพฺพุตํ|
      block |สาทาเนสุ อนาทานํ ตมหํ พฺรูมิ พฺราหฺมณํฯ|
    count |๖๓๖|
      block |ยสฺส ราโค จ โทโส จ มาโน มกฺโข จ ปาติโต|
      block |สาสโปริว อารคฺคา ตมหํ พฺรูมิ พฺราหฺมณํฯ|
    count |๖๓๗|
      block |อกกฺกสํ วิญฺญาปนิํ คิรํ สจฺจมุทีรเย|
      block |ยาย นาภิสเช กญฺจิ ตมหํ พฺรูมิ พฺราหฺมณํฯ|
    count |๖๓๘|
      block |โยธ ทีฆํ ว รสฺสํ วา อณุํ ถูลํ สุภาสุภํ|
      block |โลเก อทินฺนํ นาทิยติ ตมหํ พฺรูมิ พฺราหฺมณํฯ|
    count |๖๓๙|
      block |อาสา ยสฺส น วิชฺชนฺติ อสฺมิํ โลเก ปรมฺหิ จ|
      block |นิราสาสํ วิสํยุตฺตํ ตมหํ พฺรูมิ พฺราหฺมณํฯ|
    count |๖๔๐|
      block |ยสฺสาลยา น วิชฺชนฺติ อญฺญาย อกถํกถี|
      block |อมโตคธมนุปฺปตฺตํ ตมหํ พฺรูมิ พฺราหฺมณํฯ|
    count |๖๔๑|
      block |โยธ ปุญฺญญฺจ ปาปญฺจ อุโภ สงฺคมุปจฺจคา|
      block |อโสกํ วิรชํ สุทฺธํ ตมหํ พฺรูมิ พฺราหฺมณํฯ|
    count |๖๔๒|
      block |จนฺทํว วิมลํ สุทฺธํ วิปฺปสนฺนมนาวิลํ|
      block |นนฺทีภวปริกฺขีณํ ตมหํ พฺรูมิ พฺราหฺมณํฯ|
    count |๖๔๓|
      block |โยมํ ปลิปถํ ทุคฺคํ สํสารํ โมหมจฺจคา|
      block |ติณฺโณ ปารงฺคโต ฌายี อเนโช อกถํกถี|
      block |อนุปาทาย นิพฺพุโต ตมหํ พฺรูมิ พฺราหฺมณํฯ|
    count |๖๔๔|
      block |โยธ กาเม ปหนฺตฺวาน อนาคาโร ปริพฺพเช|
      block |กามภวปริกฺขีณํ ตมหํ พฺรูมิ พฺราหฺมณํฯ|
    count |๖๔๕|
      block |โยธ ตณฺหํ ปหนฺตฺวาน อนาคาโร ปริพฺพเช|
      block |ตณฺหาภวปริกฺขีณํ ตมหํ พฺรูมิ พฺราหฺมณํฯ|
    count |๖๔๖|
      block |หิตฺวา มานุสกํ โยคํ ทิพฺพํ โยคํ อุปจฺจคา|
      block |สพฺพโยควิสํยุตฺตํ ตมหํ พฺรูมิ พฺราหฺมณํฯ|
    count |๖๔๗|
      block |หิตฺวา รติญฺจ อรติํ สีติภูตํ นิรูปธิํ|
      block |สพฺพโลกาภิภุํ วีรํ ตมหํ พฺรูมิ พฺราหฺมณํฯ|
    count |๖๔๘|
      block |จุติํ โย เวทิ ตฺตานํ อุปปตฺติญฺจ สพฺพโส|
      block |อสตฺตํ สุคตํ พุทฺธํ ตมหํ พฺรูมิ พฺราหฺมณํฯ|
    count |๖๔๙|
      block |ยสฺส คติํ น ชานนฺติ เทวา คนฺธพฺพมานุสา|
      block |ขีณาสวํ อรหนฺตํ ตมหํ พฺรูมิ พฺราหฺมณํฯ|
    count |๖๕๐|
      block |ยสฺส ปุเร จ ปจฺฉา จ มชฺเฌ จ นตฺถิ กิญฺจนํ|
      block |อกิญฺจนํ อนาทานํ ตมหํ พฺรูมิ พฺราหฺมณํฯ|
    count |๖๕๑|
      block |อุสภํ ปวรํ วีรํ มเหสิํ วิชิตาวินํ|
      block |อเนชํ นฺหาตกํ พุทฺธํ ตมหํ พฺรูมิ พฺราหฺมณํฯ|
    count |๖๕๒|
      block |ปุพฺเพนิวาสํ โย เวทิ สคฺคาปายญฺจ ปสฺสติ|
      block |อโถ ชาติกฺขยํ ปตฺโต ตมหํ พฺรูมิ พฺราหฺมณํฯ|
    count |๖๕๓|
      block |สมญฺญา เหสา โลกสฺมิํ นามโคตฺตํ ปกปฺปิตํ|
      block |สมฺมุจฺจา สมุทาคตํ ตตฺถ ตตฺถ ปกปฺปิตํฯ|
    count |๖๕๔|
      block |ทีฆรตฺตมนุสยิตํ ทิฏฺฐิคตมชานตํ|
      block |อชานนฺตา โน ปพฺรุวนฺติ ชาติยา โหติ พฺราหฺมโณฯ|
    count |๖๕๕|
      block |น ชจฺจา พฺราหฺมโณ โหติ น ชจฺจา โหติ อพฺราหฺมโณ|
      block |กมฺมุนา พฺราหฺมโณ โหติ กมฺมุนา โหติ อพฺราหฺมโณฯ|
    count |๖๕๖|
      block |กสฺสโก กมฺมุนา โหติ สิปฺปิโก โหติ กมฺมุนา|
      block |วาณิโช กมฺมุนา โหติ เปสฺสิโก โหติ กมฺมุนาฯ|
    count |๖๕๗|
      block |โจโรปิ กมฺมุนา โหติ โยธาชีโวปิ กมฺมุนา|
      block |ยาชโก กมฺมุนา โหติ ราชาปิ โหติ กมฺมุนาฯ|
    count |๖๕๘|
      block |เอวเมตํ ยถาภูตํ กมฺมํ ปสฺสนฺติ ปณฺฑิตา|
      block |ปฏิจฺจสมุปฺปาททสฺสา กมฺมวิปากโกวิทาฯ|
    count |๖๕๙|
      block |กมฺมุนา วตฺตติ โลโก กมฺมุนา วตฺตติ ปชา|
      block |กมฺมนิพนฺธนา สตฺตา รถสฺสาณีว ยายโตฯ|
    count |๖๖๐|
      block |ตเปน พฺรหฺมจริเยน สํยเมน ทเมน จ|
      block |เอเตน พฺราหฺมโณ โหติ เอตํ พฺราหฺมณมุตฺตมํฯ|
    count |๖๖๑|
      block |ตีหิ วิชฺชาหิ สมฺปนฺโน สนฺโต ขีณปุนพฺภโว|
      block |เอวํ วาเสฏฺฐ ชานาหิ พฺรหฺมา สกฺโก วิชานตนฺติฯ|
    block |เอวํ วุตฺเต วาเสฏฺฐภารทฺวาชา มาณวา ภควนฺตํ เอตทโวจุํ อภิกฺกนฺตํ โภ โคตม…เป … อุปาสเก โน ภวํ โคตโม ธาเรตุ อชฺชตคฺเค ปาณุเปเต สรณํ คเตติฯ|
    stand |วาเสฏฺฐสุตฺตํ นวมํ นิฏฺฐิตํฯ|
  block |๑๐ โกกาลิกสุตฺตํ|
    block |เอวํ เม สุตํ เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข โกกาลิโก ภิกฺขุ เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข โกกาลิโก ภิกฺขุ ภควนฺตํ เอตทโวจ ปาปิจฺฉา ภนฺเต สาริปุตฺตโมคฺคลฺลานา ปาปิกานํ อิจฺฉานํ วสํ คตาติฯ|
    block |เอวํ วุตฺเต ภควา โกกาลิกํ ภิกฺขุํ เอตทโวจ มา เหวํ โกกาลิก มา เหวํ โกกาลิก ปสาเทหิ โกกาลิก สาริปุตฺตโมคฺคลฺลาเนสุ จิตฺตํฯ เปสลา สาริปุตฺตโมคฺคลฺลานาติฯ|
    block |ทุติยมฺปิ โข…เป … ตติยมฺปิ โข โกกาลิโก ภิกฺขุ ภควนฺตํ เอตทโวจ กิญฺจาปิ เม ภนฺเต ภควา สทฺธายิโก ปจฺจยิโก อถ โข ปาปิจฺฉาว สาริปุตฺตโมคฺคลฺลานา ปาปิกานํ อิจฺฉานํ วสํ คตาติฯ ตติยมฺปิ โข ภควา โกกาลิกํ ภิกฺขุํ เอตทโวจ มา เหวํ โกกาลิก มา เหวํ โกกาลิก ปสาเทหิ โกกาลิก สาริปุตฺตโมคฺคลฺลาเนสุ จิตฺตํฯ เปสลา สาริปุตฺตโมคฺคลฺลานาติฯ|
    block |อถ โข โกกาลิโก ภิกฺขุ อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิฯ อจิรปฺปกฺกนฺตสฺส จ โกกาลิกสฺส ภิกฺขุโน สาสปมตฺตีหิ ปิฬกาหิ สพฺโพ กาโย ผุโฏ อโหสิ สาสปมตฺติโย หุตฺวา มุคฺคมตฺติโย อเหสุํ มุคฺคมตฺติโย หุตฺวา กฬายมตฺติโย อเหสุํ กฬายมตฺติโย หุตฺวา โกลฏฺฐิมตฺติโย อเหสุํ โกลฏฺฐิมตฺติโย หุตฺวา โกลมตฺติโย อเหสุํ โกลมตฺติโย หุตฺวา อามลกมตฺติโย อเหสุํ อามลกมตฺติโย หุตฺวา เพฬุวสลาฏุกมตฺติโย อเหสุํ เพฬุวสลาฏุกมตฺติโย หุตฺวา พิลฺลมตฺติโย อเหสุํ พิลฺลมตฺติโย หุตฺวา ปภิชฺชิํสุ ปุพฺพญฺจ โลหิตญฺจ ปคฺฆริํสุฯ อถ โข โกกาลิโก ภิกฺขุ เตเนวาพาเธน กาลมกาสิฯ กาลงฺกโต จ โกกาลิโก ภิกฺขุ ปทุมํ นิรยํ อุปปชฺชิ สาริปุตฺตโมคฺคลฺลาเนสุ จิตฺตํ อาฆาเตตฺวา ฯ|
    block |อถ โข พฺรหฺมา สหมฺปติ อภิกฺกนฺตาย รตฺติยา อภิกฺกนฺตวณฺโณ เกวลกปฺปํ เชตวนํ โอภาเสตฺวา เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิ ฯ เอกมนฺตํ ฐิโต โข พฺรหฺมา สหมฺปติ ภควนฺตํ เอตทโวจ โกกาลิโก ภนฺเต ภิกฺขุ กาลงฺกโต กาลงฺกโต จ ภนฺเต โกกาลิโก ภิกฺขุ ปทุมํ นิรยํ อุปปนฺโน สาริปุตฺตโมคฺคลฺลาเนสุ จิตฺตํ อาฆาเตตฺวาติฯ อิทมโวจ พฺรหฺมา สหมฺปติ อิทํ วตฺวา ภควนฺตํ อภิวาเทตฺวา ปทกฺขิณํ กตฺวา ตตฺเถวนฺตรธายิฯ|
    block |อถ โข ภควา ตสฺสา รตฺติยา อจฺจเยน ภิกฺขู อามนฺเตสิ อิมํ ภิกฺขเว รตฺติํ พฺรหฺมา สหมฺปติ อภิกฺกนฺตาย รตฺติยา…เป … อิทมโวจ ภิกฺขเว พฺรหฺมา สหมฺปติ อิทํ วตฺวา มํ ปทกฺขิณํ กตฺวา ตตฺเถวนฺตรธายีติฯ|
    block |เอวํ วุตฺเต อญฺญตโร ภิกฺขุ ภควนฺตํ เอตทโวจ กีวทีฆํ นุ โข ภนฺเต ปทุเม นิรเย อายุปฺปมาณนฺติ ทีฆํ โข ภิกฺขุ ปทุเม นิรเย อายุปฺปมาณํ ตํ น สุกรํ สงฺขาตุํ เอตฺตกานิ วสฺสานิ อิติ วา เอตฺตกานิ วสฺสสตานิ อิติ วา เอตฺตกานิ วสฺสสหสฺสานิ อิติ วา เอตฺตกานิ วสฺสสตสหสฺสานิ อิติ วาติฯ สกฺกา ปน ภนฺเต อุปมา กาตุนฺติ สกฺกา ภิกฺขูติ ภควา อโวจ|
    block |เสยฺยถาปิ ภิกฺขุ วีสติขาริโก โกสลโก ติลวาโห ตโต ปุริโส วสฺสสตสฺส วสฺสสตสฺส อจฺจเยน เอกเมกํ ติลํ อุทฺธเรยฺยฯ ขิปฺปตรํ โข โส ภิกฺขุ วีสติขาริโก โกสลโก ติลวาโห อิมินา อุปกฺกเมน ปริกฺขยํ ปริยาทานํ คจฺเฉยฺย นตฺเวว เอโก อพฺพุโท นิรโยฯ เสยฺยถาปิ ภิกฺขุ วีสติ อพฺพุทา นิรยา เอวเมโก นิรพฺพุโท นิรโยฯ เสยฺยถาปิ ภิกฺขุ วีสติ นิรพฺพุทา นิรยา เอวเมโก อพโพ นิรโยฯ เสยฺยถาปิ ภิกฺขุ วีสติ อพพา นิรยา เอวเมโก อหโห นิรโยฯ เสยฺยถาปิ ภิกฺขุ วีสติ อหหา นิรยา เอวเมโก อฏโฏ นิรโยฯ เสยฺยถาปิ ภิกฺขุ วีสติ อฏฏา นิรยา เอวเมโก กุมุโท นิรโยฯ เสยฺยถาปิ ภิกฺขุ วีสติ กุมุทา นิรยา เอวเมโก โสคนฺธิโก นิรโยฯ เสยฺยถาปิ ภิกฺขุ วีสติ โสคนฺธิกา นิรยา เอวเมโก อุปฺปลโก นิรโยฯ เสยฺยถาปิ ภิกฺขุ วีสติ อุปฺปลกา นิรยา เอวเมโก ปุณฺฑรีโก นิรโยฯ เสยฺยถาปิ ภิกฺขุ วีสติ ปุณฺฑรีกา นิรยา เอวเมโก ปทุโม นิรโยฯ ปทุมํ โข ปน ภิกฺขุ นิรยํ โกกาลิโก ภิกฺขุ อุปปนฺโน สาริปุตฺตโมคฺคลฺลาเนสุ จิตฺตํ อาฆาเตตฺวาติฯ อิทมโวจ ภควา อิทํ วตฺวาน สุคโต อถาปรํ เอตทโวจ สตฺถา|
    count |๖๖๒|
      block |ปุริสสฺส หิ ชาตสฺส กุฐารี ชายเต มุเข|
      block |ยาย ฉินฺทติ อตฺตานํ พาโล ทุพฺภาสิตํ ภณํฯ|
    count |๖๖๓|
      block |โย นินฺทิยํ ปสํสติ ตํ วา นินฺทติ โย ปสํสิโย|
      block |วิจินาติ มุเขน โส กลิํ กลินา เตน สุขํ น วินฺทติฯ|
    count |๖๖๔|
      block |อปฺปมตฺโต อยํ กลิ โย อกฺเขสุ ธนปราชโย|
      block |สพฺพสฺสาปิ สหาปิ อตฺตนา อยเมว มหตฺตโร กลิ|
      block |โย สุคเตสุ มนํ ปโทสเยฯ|
    count |๖๖๕|
      block |สตํ สหสฺสานํ นิรพฺพุทานํ ฉตฺติํสติ ปญฺจ จ อพฺพุทานิ|
      block |ยมริยครหี นิรยํ อุเปติ วาจํ มนญฺจ ปณิธาย ปาปกํฯ|
    count |๖๖๖|
      block |อภูตวาที นิรยํ อุเปติ โย วาปิ กตฺวา น กโรมิจาห|
      block |อุโภปิ เต เปจฺจ สมา ภวนฺติ นิหีนกมฺมา มนุชา ปรตฺถฯ|
    count |๖๖๗|
      block |โย อปฺปทุฏฺฐสฺส นรสฺส ทุสฺสติ สุทฺธสฺส โปสสฺส อนงฺคณสฺส|
      block |ตเมว พาลํ ปจฺเจติ ปาปํ สุขุโม รโช ปฏิวาตํว ขิตฺโตฯ|
    count |๖๖๘|
      block |โย โลภคุเณ อนุยุตฺโต โส วจสา ปริภาสติ อญฺเญ|
      block |อสทฺโธ กทริโย อวทญฺญู มจฺฉริ เปสุณิยํ อนุยุตฺโตฯ|
    count |๖๖๙|
      block |มุขทุคฺค วิภูต อนริย ภูนหุ ปาปก ทุกฺกฏการิ|
      block |ปุริสนฺต กลี อวชาต มา พหุภาณิธ เนรยิโกสิฯ|
    count |๖๗๐|
      block |รชมากิรสี อหิตาย สนฺเต ครหสิ กิพฺพิสการี|
      block |พหูนิ ทุจฺจริตานิ จริตฺวา คจฺฉสิ โข ปปตํ จิรรตฺตํฯ|
    count |๖๗๑|
      block |น หิ นสฺสติ กสฺสจิ กมฺมํ เอติ หตํ ลภเตว สุวามิ|
      block |ทุกฺขํ มนฺโท ปรโลเก อตฺตนิ ปสฺสติ กิพฺพิสการีฯ|
    count |๖๗๒|
      block |อโยสงฺกุสมาหตฏฺฐานํ ติณฺหธารมยสูลมุเปติ|
      block |อถ ตตฺตอโยคุฬสนฺนิภํ โภชนมตฺถิ ตถา ปติรูปํฯ|
    count |๖๗๓|
      block |น หิ วคฺคุ วทนฺติ วทนฺตา นาภิชวนฺติ น ตาณมุเปนฺติ|
      block |องฺคาเร สนฺถเต สยนฺติ คินิสมฺปชฺชลิตํ ปวิสนฺติฯ|
    count |๖๗๔|
      block |ชาเลน จ โอนหิยาน ตตฺถ หนนฺติ อโยมยกุเฏภิ|
      block |อนฺธํว ติมิสมายนฺติ ตํ วิตตญฺหิ ยถา มหิกาโยฯ|
    count |๖๗๕|
      block |อถ โลหมยํ ปน กุมฺภิํ คินิสมฺปชฺชลิตํ ปวิสนฺติ|
      block |ปจฺจนฺติ หิ ตาสุ จิรรตฺตํ อคฺคินิสมาสุ สมุปฺปิลวาเตฯ|
    count |๖๗๖|
      block |อถ ปุพฺพโลหิตมิสฺเส ตตฺถ กิํ ปจฺจติ กิพฺพิสการี|
      block |ยํ ยํ ทิสกํ อธิเสติ ตตฺถ กิลิสฺสติ สมฺผุสมาโนฯ|
    count |๖๗๗|
      block |ปุฬวาวสเถ สลิลสฺมิํ ตตฺถ กิํ ปจฺจติ กิพฺพิสการี|
      block |คนฺตุํ น หิ ตีรมปตฺถิ สพฺพสมา หิ สมนฺตกปลฺลาฯ|
    count |๖๗๘|
      block |อสิปตฺตวนํ ปน ติณฺหํ ตํ ปวิสนฺติ สมุจฺฉิทคตฺตา|
      block |ชิวฺหํ พลิเสน คเหตฺวา อารชยารชยา วิหนนฺติฯ|
    count |๖๗๙|
      block |อถ เวตรณิํ ปน ทุคฺคํ ติณฺหธารขุรธารมุเปนฺติ|
      block |ตตฺถ มนฺทา ปปตนฺติ ปาปกรา ปาปานิ กริตฺวาฯ|
    count |๖๘๐|
      block |ขาทนฺติ หิ ตตฺถ รุทนฺเต สามา สพลา กาโกลคณา จ|
      block |โสณา สิงฺคาลา ปฏิคิทฺธา กุลลา วายสา จ วิตุทนฺติฯ|
    count |๖๘๑|
      block |กิจฺฉา วตยํ อิธ วุตฺติ ยํ ชโน ผุสติ กิพฺพิสการี|
      block |ตสฺมา อิธ ชีวิตเสเส กิจฺจกโร สิยา นโร น จปฺปมชฺเชฯ|
    count |๖๘๒|
      block |เต คณิตา วิทูหิ ติลวาหา เย ปทุเม นิรเย อุปนีตา|
      block |นหุตานิ หิ โกฏิโย ปญฺจ ภวนฺติ ทฺวาทส โกฏิสตานิ ปุนญฺญา ฯ|
    count |๖๘๓|
      block |ยาว ทุขา นิรยา อิธ วุตฺตา ตตฺถปิ ตาว จิรํ วสิตพฺพํ|
      block |ตสฺมา สุจิเปสลสาธุคุเณสุ วาจํ มนํ สตตํ ปริรกฺเขติฯ|
    stand |โกกาลิกสุตฺตํ ทสมํ นิฏฺฐิตํฯ|
  block |๑๑ นาลกสุตฺตํ|
    count |๖๘๔|
      block |อานนฺทชาเต ติทสคเณ ปตีเต สกฺกญฺจ อินฺทํ สุจิวสเน จ เทเว|
      block |ทุสฺสํ คเหตฺวา อติริว โถมยนฺเต อสิโต อิสิ อทฺทส ทิวาวิหาเรฯ|
    count |๖๘๕|
      block |ทิสฺวาน เทเว มุทิตมเน อุทคฺเค จิตฺติํ กริตฺวาน อิทมโวจ ตตฺถ|
      block |กิํ เทวสงฺโฆ อติริว กลฺยรูโป ทุสฺสํ คเหตฺวา รมยถ กิํ ปฏิจฺจฯ|
    count |๖๘๖|
      block |ยทาปิ อาสี อสุเรหิ สงฺคโม ชโย สุรานํ อสุรา ปราชิตาฯ|
      block |ตทาปิ เนตาทิโส โลมหํสโน กิมพฺภุตํ ทฏฺฐุ มรู ปโมทิตาฯ|
    count |๖๘๗|
      block |เสเฬนฺติ คายนฺติ จ วาทยนฺติ จ ภุชานิ โผเฏนฺติ จ นจฺจยนฺติ จ|
      block |ปุจฺฉามิ โวหํ เมรุมุทฺธวาสิเน ธุนาถ เม สํสยํ ขิปฺป มาริสาฯ|
    count |๖๘๘|
      block |โส โพธิสตฺโต รตนวโร อตุลฺโย มนุสฺสโลเก หิตสุขตฺถาย ชาโต|
      block |สกฺยาน คาเม ชนปเท ลุมฺพิเนยฺเย เตนมฺห ตุฏฺฐา อติริว กลฺยรูปาฯ|
    count |๖๘๙|
      block |โส สพฺพสตฺตุตฺตโม อคฺคปุคฺคโล นราสโภ สพฺพปชานมุตฺตโม|
      block |วตฺเตสฺสติ จกฺกมิสิวฺหเย วเน นทํว สีโห พลวา มิคาภิภูฯ|
    count |๖๙๐|
      block |ตํ สทฺทํ สุตฺวา ตุริตมวสรี โส สุทฺโธทนสฺส ตท ภวนํ อุปาวิสิ|
      block |นิสชฺช ตตฺถ อิทมโวจาสิ สกฺเย กุหิํ กุมาโร อหมปิ ทฏฺฐุกาโมฯ|
    count |๖๙๑|
      block |ตโต กุมารํ ชลิตมิว สุวณฺณํ อุกฺกามุเขว สุกุสลสมฺปหฏฺฐํ|
      block |ททฺทลฺลมานํ สิริยา อโนมวณฺณํ ทสฺเสสุ ปุตฺตํ อสิตวฺหยสฺส สกฺยาฯ|
    count |๖๙๒|
      block |ทิสฺวา กุมารํ สิขิมิว ปชฺชลนฺตํ ตาราสภํว นภสิคมํ วิสุทฺธํ|
      block |สูริยํ ตปนฺตํ สรทริวพฺภมุตฺตํ อานนฺทชาโต วิปุลมลตฺถ ปีติํฯ|
    count |๖๙๓|
      block |อเนกสาขญฺจ สหสฺสมณฺฑลํ ฉตฺตํ มรู ธารยุมนฺตลิกฺเข|
      block |สุวณฺณทณฺฑา วีติปตนฺติ จามรา น ทิสฺสเร จามรฉตฺตคาหกาฯ|
    count |๖๙๔|
      block |ทิสฺวา ชฏี กณฺหสิริวฺหโย อิสิ สุวณฺณนิกฺขํ วิย ปณฺฑุกมฺพเล|
      block |เสตญฺจ ฉตฺตํ ธริยนฺต มุทฺธนิ อุทคฺคจิตฺโต สุมโน ปฏิคฺคเหฯ|
    count |๖๙๕|
      block |ปฏิคฺคเหตฺวา ปน สกฺยปุงฺควํ ชิคีสโต ลกฺขณมนฺตปารคู|
      block |ปสนฺนจิตฺโต คิรมพฺภุทีรยิ อนุตฺตรายํ ทฺวิปทานมุตฺตโม ฯ|
    count |๖๙๖|
      block |อถตฺตโน คมนมนุสฺสรนฺโต อกลฺยรูโป คฬยติ อสฺสุกานิ|
      block |ทิสฺวาน สกฺยา อิสิมโวจุํ รุทนฺตํ|
      block |โน เจ กุมาเร ภวิสฺสติ อนฺตราโยฯ|
    count |๖๙๗|
      block |ทิสฺวาน สกฺเย อิสิมโวจ อกลฺเย นาหํ กุมาเร อหิตมนุสฺสรามิ|
      block |น จาปิมสฺส ภวิสฺสติ อนฺตราโย น โอรกายํ อธิมานสา ภวาถฯ|
    count |๖๙๘|
      block |สมฺโพธิยคฺคํ ผุสิสฺสตายํ กุมาโร โส ธมฺมจกฺกํ ปรมวิสุทฺธทสฺสี|
      block |วตฺเตสฺสตายํ พหุชนหิตานุกมฺปี วิตฺถาริกสฺส ภวิสฺสติ พฺรหฺมจริยํฯ|
    count |๖๙๙|
      block |มมญฺจ อายุ น จิรมิธาวเสโส อถนฺตรา เม ภวิสฺสติ กาลกิริยา|
      block |โสหํ น โสสฺสํ อสมธุรสฺส ธมฺมํ เตนมฺหิ อฏฺโฏ พฺยสนํคโต อฆาวีฯ|
    count |๗๐๐|
      block |โส สากิยานํ วิปุลํ ชเนตฺวา ปีติํ อนฺเตปุรมฺหา นิคฺคมา พฺรหฺมจารี|
      block |โส ภาคิเนยฺยํ สยํ อนุกมฺปมาโน สมาทเปสิ อสมธุรสฺส ธมฺเมฯ|
    count |๗๐๑|
      block |พุทฺโธติ โฆสํ ยท ปรโต สุณาสิ สมฺโพธิปตฺโต วิวรติ ธมฺมมคฺคํ|
      block |คนฺตฺวาน ตตฺถ สมยํ ปริปุจฺฉมาโน จรสฺสุ ตสฺมิํ ภควติ พฺรหฺมจริยํฯ|
    count |๗๐๒|
      block |เตนานุสิฏฺโฐ หิตมเนน ตาทินา อนาคเต ปรมวิสุทฺธทสฺสินา|
      block |โส นาลโก อุปจิตปุญฺญสญฺจโย ชินํ ปติกฺขํ ปริวสิ รกฺขิตินฺทฺริโยฯ|
    count |๗๐๓|
      block |สุตฺวาน โฆสํ ชินวรจกฺกวตฺตเน คนฺตฺวาน ทิสฺวา อิสินิสภํ ปสนฺโน|
      block |โมเนยฺยเสฏฺฐํ มุนิปวรํ อปุจฺฉิ สมาคเต อสิตาวฺหยสฺส สาสเนติฯ|
    stand |วตฺถุคาถา นิฏฺฐิตาฯ|
    count |๗๐๔|
      block |อญฺญาตเมตํ วจนํ อสิตสฺส ยถาตถํ|
      block |ตํ ตํ โคตม ปุจฺฉามิ สพฺพธมฺมาน ปารคุํฯ|
    count |๗๐๕|
      block |อนคาริยุเปตสฺส ภิกฺขาจริยํ ชิคีสโต|
      block |มุนิ ปพฺรูหิ เม ปุฏฺโฐ โมเนยฺยํ อุตฺตมํ ปทํฯ|
    count |๗๐๖|
      block |โมเนยฺยํ เต อุปญฺญิสฺสํ อิติ ภควา ทุกฺกรํ ทุรภิสมฺภวํ|
      block |หนฺท เต นํ ปวกฺขามิ สนฺถมฺภสฺสุ ทฬฺโห ภวฯ|
    count |๗๐๗|
      block |สมานภาคํ กุพฺเพถ คาเม อกฺกุฏฺฐวนฺทิตํ|
      block |มโนปโทสํ รกฺเขยฺย สนฺโต อนุณฺณโต จเรฯ|
    count |๗๐๘|
      block |อุจฺจาวจา นิจฺฉรนฺติ ทาเย อคฺคิสิขูปมา|
      block |นาริโย มุนิํ ปโลเภนฺติ ตาสุ ตํ มา ปโลภยุํฯ|
    count |๗๐๙|
      block |วิรโต เมถุนา ธมฺมา หิตฺวา กาเม ปโรปเร|
      block |อวิรุทฺโธ อสารตฺโต ปาเณสุ ตสถาวเรฯ|
    count |๗๑๐|
      block |ยถา อหํ ตถา เอเต ยถา เอเต ตถา อหํ|
      block |อตฺตานํ อุปมํ กตฺวา น หเนยฺย น ฆาตเยฯ|
    count |๗๑๑|
      block |หิตฺวา อิจฺฉญฺจ โลภญฺจ ยตฺถ สตฺโต ปุถุชฺชโน|
      block |จกฺขุมา ปฏิปชฺเชยฺย ตเรยฺย นรกํ อิมํฯ|
    count |๗๑๒|
      block |อูนูทโร มิตาหาโร อปฺปิจฺฉสฺส อโลลุโป|
      block |สทา อิจฺฉาย นิจฺฉาโต อนิจฺโฉ โหติ นิพฺพุโตฯ|
    count |๗๑๓|
      block |ส ปิณฺฑจารํ จริตฺวา วนนฺตมภิหารเย|
      block |อุปฏฺฐิโต รุกฺขมูลสฺมิํ อาสนูปคโต มุนิฯ|
    count |๗๑๔|
      block |ส ฌานปสุโต ธีโร วนนฺเต รมิโต สิยา|
      block |ฌาเยถ รุกฺขมูลสฺมิํ อตฺตานมภิโตสยํฯ|
    count |๗๑๕|
      block |ตโต รตฺยา วิวสาเน คามนฺตมภิหารเย|
      block |อวฺหานํ นาภินนฺเทยฺย อภิหารญฺจ คามโตฯ|
    count |๗๑๖|
      block |น มุนี คามมาคมฺม กุเลสุ สหสา จเร|
      block |ฆาเสสนํ ฉินฺนกโถ น วาจํ ปยุตํ ภเณฯ|
    count |๗๑๗|
      block |อลตฺถํ ยทิทํ สาธุ นาลตฺถํ กุสลํ อิติ|
      block |อุภเยเนว โส ตาที รุกฺขํวุปนิวตฺตติ ฯ|
    count |๗๑๘|
      block |ส ปตฺตปาณิ วิจรนฺโต อมูโค มูคสมฺมโต|
      block |อปฺปํ ทานํ น หีเฬยฺย ทาตารํ นาวชานิยาฯ|
    count |๗๑๙|
      block |อุจฺจาวจา หิ ปฏิปทา สมเณน ปกาสิตา|
      block |น ปารํ ทิคุณํ ยนฺติ นยิทํ เอกคุณํ มุตํฯ|
    count |๗๒๐|
      block |ยสฺส จ วิสตา นตฺถิ ฉินฺนโสตสฺส ภิกฺขุโน|
      block |กิจฺจากิจฺจปฺปหีนสฺส ปริฬาโห น วิชฺชติฯ|
    count |๗๒๑|
      block |โมเนยฺยํ เต อุปญฺญิสฺสํ ขุรธารูปโม ภเว|
      block |ชิวฺหาย ตาลุมาหจฺจ อุทเร สญฺญโต สิยาฯ|
    count |๗๒๒|
      block |อลีนจิตฺโต จ สิยา น จาปิ พหุ จินฺตเย|
      block |นิรามคนฺโธ อสิโต พฺรหฺมจริยปรายโณฯ|
    count |๗๒๓|
      block |เอกาสนสฺส สิกฺเขถ สมณูปาสนสฺส จ|
      block |เอกตฺตํ โมนมกฺขาตํ เอโก เจ อภิรมิสฺสสิ|
      block |อถ ภาหิสิ ทสทิสาฯ|
    count |๗๒๔|
      block |สุตฺวา ธีรานํ นิคฺโฆสํ ฌายีนํ กามจาคินํ|
      block |ตโต หิริญฺจ สทฺธญฺจ ภิยฺโย กุพฺเพถ มามโกฯ|
    count |๗๒๕|
      block |ตํ นทีหิ วิชานาถ โสพฺเภสุ ปทเรสุ จ|
      block |สณนฺตา ยนฺติ กุโสพฺภา ตุณฺหียนฺติ มโหทธีฯ|
    count |๗๒๖|
      block |ยทูนกํ ตํ สณติ ยํ ปูรํ สนฺตเมว ตํ|
      block |อฑฺฒกุมฺภูปโม พาโล รหโท ปูโรว ปณฺฑิโตฯ|
    count |๗๒๗|
      block |ยํ สมโณ พหุํ ภาสติ อุเปตํ อตฺถสญฺหิตํ|
      block |ชานํ โส ธมฺมํ เทเสติ ชานํ โส พหุ ภาสติฯ|
    count |๗๒๘|
      block |โย จ ชานํ สํยตตฺโต ชานํ น พหุ ภาสติ|
      block |ส มุนี โมนมรหติ ส มุนี โมนมชฺฌคาติฯ|
    stand |นาลกสุตฺตํ เอกาทสมํ นิฏฺฐิตํฯ|
  block |๑๒ ทฺวยตานุปสฺสนาสุตฺตํ|
    block |เอวํ เม สุตํ เอกํ สมยํ ภควา สาวตฺถิยํ วิหรติ ปุพฺพาราเม มิคารมาตุปาสาเทฯ เตน โข ปน สมเยน ภควา ตทหุโปสเถ ปนฺนรเส ปุณฺณาย ปุณฺณมาย รตฺติยา ภิกฺขุสงฺฆปริวุโต อพฺโภกาเส นิสินฺโน โหติ ฯ อถ โข ภควา ตุณฺหีภูตํ ตุณฺหีภูตํ ภิกฺขุสงฺฆํ อนุวิโลเกตฺวา ภิกฺขู อามนฺเตสิ|
    block |เย เต ภิกฺขเว กุสลา ธมฺมา อริยา นิยฺยานิกา สมฺโพธคามิโน เตสํ โว ภิกฺขเว กุสลานํ ธมฺมานํ อริยานํ นิยฺยานิกานํ สมฺโพธคามีนํ กา อุปนิสา สวนายาติ อิติ เจ ภิกฺขเว ปุจฺฉิตาโร อสฺสุ เต เอวมสฺสุ วจนียา ยาวเทว ทฺวยตานํ ธมฺมานํ ยถาภูตํ ญาณายาติฯ กิญฺจ ทฺวยตํ วเทถ|
    block |๑ อิทํ ทุกฺขํ อยํ ทุกฺขสมุทโยติ อยเมกานุปสฺสนาฯ อยํ ทุกฺขนิโรโธ อยํ ทุกฺขนิโรธคามินี ปฏิปทาติ อยํ ทุติยานุปสฺสนาฯ เอวํ สมฺมา ทฺวยตานุปสฺสิโน โข ภิกฺขเว ภิกฺขุโน อปฺปมตฺตสฺส อาตาปิโน ปหิตตฺตสฺส วิหรโต ทฺวินฺนํ ผลานํ อญฺญตรํ ผลํ ปาฏิกงฺขํ ทิฏฺเฐว ธมฺเม อญฺญา สติ วา อุปาทิเสเส อนาคามิตาติฯ|
    block |อิทมโวจ ภควาฯ อิทํ วตฺวาน สุคโต อถาปรํ เอตทโวจ สตฺถา|
    count |๗๒๙|
      block |เย ทุกฺขํ นปฺปชานนฺติ อโถ ทุกฺขสฺส สมฺภวํ|
      block |ยตฺถ จ สพฺพโส ทุกฺขํ อเสสํ อุปรุชฺฌติ|
      block |ตญฺจ มคฺคํ น ชานนฺติ ทุกฺขูปสมคามินํฯ|
    count |๗๓๐|
      block |เจโตวิมุตฺติหีนา เต อโถ ปญฺญาวิมุตฺติยา|
      block |อภพฺพา เต อนฺตกิริยาย เต เว ชาติชรูปคาฯ|
    count |๗๓๑|
      block |เย จ ทุกฺขํ ปชานนฺติ อโถ ทุกฺขสฺส สมฺภวํ|
      block |ยตฺถ จ สพฺพโส ทุกฺขํ อเสสํ อุปรุชฺฌติ|
      block |ตญฺจ มคฺคํ ปชานนฺติ ทุกฺขูปสมคามินํฯ|
    count |๗๓๒|
      block |เจโตวิมุตฺติสมฺปนฺนา อโถ ปญฺญาวิมุตฺติยา|
      block |ภพฺพา เต อนฺตกิริยาย น เต ชาติชรูปคาติฯ|
    block |๒ สิยา อญฺเญนปิ ปริยาเยน สมฺมา ทฺวยตานุปสฺสนาติ อิติ เจ ภิกฺขเว ปุจฺฉิตาโร อสฺสุ สิยาติสฺสุ วจนียาฯ กถญฺจ สิยา ยํ กิญฺจิ ทุกฺขํ สมฺโภติ สพฺพํ อุปธิปจฺจยาติ อยเมกานุปสฺสนาฯ อุปธีนํ ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๓๓|
      block |อุปธินิทานา ปภวนฺติ ทุกฺขา เย เกจิ โลกสฺมิมเนกรูปา|
      block |โย เว อวิทฺวา อุปธิํ กโรติ ปุนปฺปุนํ ทุกฺขมุเปติ มนฺโท|
      block |ตสฺมา ปชานํ อุปธิํ น กยิรา ทุกฺขสฺส ชาติปฺปภวานุปสฺสีติฯ|
    block |๓ สิยา อญฺเญนปิ ปริยาเยน สมฺมา ทฺวยตานุปสฺสนาติ อิติ เจ ภิกฺขเว ปุจฺฉิตาโร อสฺสุ สิยาติสฺสุ วจนียาฯ กถญฺจ สิยา ยํ กิญฺจิ ทุกฺขํ สมฺโภติ สพฺพํ อวิชฺชาปจฺจยาติ อยเมกานุปสฺสนาฯ อวิชฺชาย ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๓๔|
      block |ชาติมรณสํสารํ เย วชนฺติ ปุนปฺปุนํ|
      block |อิตฺถภาวญฺญถาภาวํ อวิชฺชาเยว สา คติฯ|
    count |๗๓๕|
      block |อวิชฺชา หายํ มหาโมโห เยนิทํ สํสิตํ จิรํ|
      block |วิชฺชาคตา จ เย สตฺตา น เต คจฺฉนฺติ ปุนพฺภวนฺติฯ|
    block |๔ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ สงฺขารปจฺจยาติ อยเมกานุปสฺสนาฯ สงฺขารานํ ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๓๖|
      block |ยํ กิญฺจิ ทุกฺขํ สมฺโภติ สพฺพํ สงฺขารปจฺจยา|
      block |สงฺขารานํ นิโรเธน นตฺถิ ทุกฺขสฺส สมฺภโวฯ|
    count |๗๓๗|
      block |เอตมาทีนวํ ญตฺวา ทุกฺขํ สงฺขารปจฺจยา|
      block |สพฺพสงฺขารสมถา สญฺญานํ อุปโรธนา|
      block |เอวํ ทุกฺขกฺขโย โหติ เอตํ ญตฺวา ยถาตถํฯ|
    count |๗๓๘|
      block |สมฺมทฺทสา เวทคุโน สมฺมทญฺญาย ปณฺฑิตา|
      block |อภิภุยฺย มารสํโยคํ น คจฺฉนฺติ ปุนพฺภวนฺติฯ|
    block |๕ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ วิญฺญาณปจฺจยาติ อยเมกานุปสฺสนาฯ วิญฺญาณสฺส ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๓๙|
      block |ยํ กิญฺจิ ทุกฺขํ สมฺโภติ สพฺพํ วิญฺญาณปจฺจยา|
      block |วิญฺญาณสฺส นิโรเธน นตฺถิ ทุกฺขสฺส สมฺภโวฯ|
    count |๗๔๐|
      block |เอตมาทีนวํ ญตฺวา ทุกฺขํ วิญฺญาณปจฺจยา|
      block |วิญฺญาณูปสมา ภิกฺขุ นิจฺฉาโต ปรินิพฺพุโตติฯ|
    block |๖ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ ผสฺสปจฺจยาติ อยเมกานุปสฺสนาฯ ผสฺสสฺส ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๔๑|
      block |เตสํ ผสฺสปเรตานํ ภวโสตานุสารินํ|
      block |กุมฺมคฺคปฏิปนฺนานํ อารา สํโยชนกฺขโยฯ|
    count |๗๔๒|
      block |เย จ ผสฺสํ ปริญฺญาย อญฺญายุปสเม รตา|
      block |เต เว ผสฺสาภิสมยา นิจฺฉาตา ปรินิพฺพุตาติฯ|
    block |๗ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ เวทนาปจฺจยาติ อยเมกานุปสฺสนาฯ เวทนานํ ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๔๓|
      block |สุขํ วา ยทิ วา ทุกฺขํ อทุกฺขมสุขํ สห|
      block |อชฺฌตฺตญฺจ พหิทฺธา จ ยํ กิญฺจิ อตฺถิ เวทิตํฯ|
    count |๗๔๔|
      block |เอตํ ทุกฺขนฺติ ญตฺวาน โมสธมฺมํ ปโลกินํ|
      block |ผุสฺส ผุสฺส วยํ ปสฺสํ เอวํ ตตฺถ วิชานติ|
      block |เวทนานํ ขยา ภิกฺขุ นิจฺฉาโต ปรินิพฺพุโตติฯ|
    block |๘ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ ตณฺหาปจฺจยาติ อยเมกานุปสฺสนาฯ ตณฺหาย ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๔๕|
      block |ตณฺหาทุติโย ปุริโส ทีฆมทฺธาน สํสรํ|
      block |อิตฺถภาวญฺญถาภาวํ สํสารํ นาติวตฺตติฯ|
    count |๗๔๖|
      block |เอตมาทีนวํ ญตฺวา ตณฺหํ ทุกฺขสฺส สมฺภวํ|
      block |วีตตณฺโห อนาทาโน สโต ภิกฺขุ ปริพฺพเชติฯ|
    block |๙ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ อุปาทานปจฺจยาติ อยเมกานุปสฺสนาฯ อุปาทานานํ ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๔๗|
      block |อุปาทานปจฺจยา ภโว ภูโต ทุกฺขํ นิคจฺฉติ|
      block |ชาตสฺส มรณํ โหติ เอโส ทุกฺขสฺส สมฺภโวฯ|
    count |๗๔๘|
      block |ตสฺมา อุปาทานกฺขยา สมฺมทญฺญาย ปณฺฑิตา|
      block |ชาติกฺขยํ อภิญฺญาย น คจฺฉนฺติ ปุนพฺภวนฺติฯ|
    block |๑๐ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ อารมฺภปจฺจยาติ อยเมกานุปสฺสนาฯ อารมฺภานํ ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๔๙|
      block |ยํ กิญฺจิ ทุกฺขํ สมฺโภติ สพฺพํ อารมฺภปจฺจยา|
      block |อารมฺภานํ นิโรเธน นตฺถิ ทุกฺขสฺส สมฺภโวฯ|
    count |๗๕๐|
      block |เอตมาทีนวํ ญตฺวา ทุกฺขํ อารมฺภปจฺจยา|
      block |สพฺพารมฺภํ ปฏินิสฺสชฺช อนารมฺเภ วิมุตฺติโนฯ|
    count |๗๕๑|
      block |อุจฺฉินฺนภวตณฺหสฺส สนฺตจิตฺตสฺส ภิกฺขุโน|
      block |วิกฺขีโณ ชาติสํสาโร นตฺถิ ตสฺส ปุนพฺภโวติฯ|
    block |๑๑ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ อาหารปจฺจยาติ อยเมกานุปสฺสนาฯ อาหารานํ ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๕๒|
      block |ยํ กิญฺจิ ทุกฺขํ สมฺโภติ สพฺพํ อาหารปจฺจยา|
      block |อาหารานํ นิโรเธน นตฺถิ ทุกฺขสฺส สมฺภโวฯ|
    count |๗๕๓|
      block |เอตมาทีนวํ ญตฺวา ทุกฺขํ อาหารปจฺจยา|
      block |สพฺพาหารํ ปริญฺญาย สพฺพาหารมนิสฺสิโตฯ|
    count |๗๕๔|
      block |อาโรคฺยํ สมฺมทญฺญาย อาสวานํ ปริกฺขยา|
      block |สงฺขาย เสวี ธมฺมฏฺโฐ สงฺขฺยํ โนเปติ เวทคูติฯ|
    block |๑๒ สิยา อญฺเญนปิ…เป … กถญฺจ สิยา ยํ กิญฺจิ ทุกฺขํ สมฺโภติ สพฺพํ อิญฺชิตปจฺจยาติ อยเมกานุปสฺสนาฯ อิญฺชิตานํ ตฺเวว อเสสวิราคนิโรธา นตฺถิ ทุกฺขสฺส สมฺภโวติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๕๕|
      block |ยํ กิญฺจิ ทุกฺขํ สมฺโภติ สพฺพํ อิญฺชิตปจฺจยา|
      block |อิญฺชิตานํ นิโรเธน นตฺถิ ทุกฺขสฺส สมฺภโวฯ|
    count |๗๕๖|
      block |เอตมาทีนวํ ญตฺวา ทุกฺขํ อิญฺชิตปจฺจยา|
      block |ตสฺมา หิ เอชํ โวสฺสชฺช สงฺขาเร อุปรุนฺธิย|
      block |อเนโช อนุปาทาโน สโต ภิกฺขุ ปริพฺพเชติฯ|
    block |๑๓ สิยา อญฺเญนปิ…เป … กถญฺจ สิยา นิสฺสิตสฺส จลิตํ โหตีติ อยเมกานุปสฺสนาฯ อนิสฺสิโต น จลตีติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๕๗|
      block |อนิสฺสิโต น จลติ นิสฺสิโต จ อุปาทิยํ|
      block |อิตฺถภาวญฺญถาภาวํ สํสารํ นาติวตฺตติฯ|
    count |๗๕๘|
      block |เอตมาทีนวํ ญตฺวา นิสฺสเยสุ มหพฺภยํ|
      block |อนิสฺสิโต อนุปาทาโน สโต ภิกฺขุ ปริพฺพเชติฯ|
    block |๑๔ สิยา อญฺเญนปิ…เป … กถญฺจ สิยา รูเปหิ ภิกฺขเว อรูปา สนฺตตราติ อยเมกานุปสฺสนาฯ อรูเปหิ นิโรโธ สนฺตตโรติ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๕๙|
      block |เย จ รูปูปคา สตฺตา เย จ อรูปฏฺฐายิโน|
      block |นิโรธํ อปฺปชานนฺตา อาคนฺตาโร ปุนพฺภวํฯ|
    count |๗๖๐|
      block |เย จ รูเป ปริญฺญาย อรูเปสุ อสณฺฐิตา|
      block |นิโรเธ เย วิมุจฺจนฺติ เต ชนา มจฺจุหายิโนติฯ|
    block |๑๕ สิยา อญฺเญนปิ…เป … กถญฺจ สิยา ยํ ภิกฺขเว สเทวกสฺส โลกสฺส สมารกสฺส สพฺรหฺมกสฺส สสฺสมณพฺราหฺมณิยา ปชาย สเทวมนุสฺสาย อิทํ สจฺจนฺติ อุปนิชฺฌายิตํ ตทมริยานํ เอตํ มุสาติ ยถาภูตํ สมฺมปฺปญฺญาย สุทิฏฺฐํ อยเมกานุปสฺสนาฯ ยํ ภิกฺขเว สเทวกสฺส…เป … สเทวมนุสฺสาย อิทํ มุสาติ อุปนิชฺฌายิตํ ตทมริยานํ เอตํ สจฺจนฺติ ยถาภูตํ สมฺมปฺปญฺญาย สุทิฏฺฐํ อยํ ทุติยานุปสฺสนาฯ เอวํ สมฺมา…เป … อถาปรํ เอตทโวจ สตฺถา|
    count |๗๖๑|
      block |อนตฺตนิ อตฺตมานิํ ปสฺส โลกํ สเทวกํ|
      block |นิวิฏฺฐํ นามรูปสฺมิํ อิทํ สจฺจนฺติ มญฺญติฯ|
    count |๗๖๒|
      block |เยน เยน หิ มญฺญนฺติ ตโต ตํ โหติ อญฺญถา|
      block |ตญฺหิ ตสฺส มุสา โหติ โมสธมฺมญฺหิ อิตฺตรํฯ|
    count |๗๖๓|
      block |อโมสธมฺมํ นิพฺพานํ ตทริยา สจฺจโต วิทู|
      block |เต เว สจฺจาภิสมยา นิจฺฉาตา ปรินิพฺพุตาติฯ|
    block |๑๖ สิยา อญฺเญนปิ ปริยาเยน สมฺมา ทฺวยตานุปสฺสนาติ อิติ เจ ภิกฺขเว ปุจฺฉิตาโร อสฺสุ สิยาติสฺสุ วจนียาฯ กถญฺจ สิยา ยํ ภิกฺขเว สเทวกสฺส โลกสฺส สมารกสฺส สพฺรหฺมกสฺส สสฺสมณพฺราหฺมณิยา ปชาย สเทวมนุสฺสาย อิทํ สุขนฺติ อุปนิชฺฌายิตํ ตทมริยานํ เอตํ ทุกฺขนฺติ ยถาภูตํ สมฺมปฺปญฺญาย สุทิฏฺฐํ อยเมกานุปสฺสนา ฯ ยํ ภิกฺขเว สเทวกสฺส…เป … สเทวมนุสฺสาย อิทํ ทุกฺขนฺติ อุปนิชฺฌายิตํ ตทมริยานํ เอตํ สุขนฺติ ยถาภูตํ สมฺมปฺปญฺญาย สุทิฏฺฐํ อยํ ทุติยานุปสฺสนาฯ เอวํ สมฺมา ทฺวยตานุปสฺสิโน โข ภิกฺขเว ภิกฺขุโน อปฺปมตฺตสฺส อาตาปิโน ปหิตตฺตสฺส วิหรโต ทฺวินฺนํ ผลานํ อญฺญตรํ ผลํ ปาฏิกงฺขํ ทิฏฺเฐว ธมฺเม อญฺญา สติ วา อุปาทิเสเส อนาคามิตาติฯ อิทมโวจ ภควาฯ อิทํ วตฺวาน สุคโต อถาปรํ เอตทโวจ สตฺถา|
    count |๗๖๔|
      block |รูปา สทฺทา รสา คนฺธา ผสฺสา ธมฺมา จ เกวลา|
      block |อิฏฺฐา กนฺตา มนาปา จ ยาวตตฺถีติ วุจฺจติฯ|
    count |๗๖๕|
      block |สเทวกสฺส โลกสฺส เอเต โว สุขสมฺมตา|
      block |ยตฺถ เจเต นิรุชฺฌนฺติ ตํ เนสํ ทุกฺขสมฺมตํฯ|
    count |๗๖๖|
      block |สุขนฺติ ทิฏฺฐมริเยหิ สกฺกายสฺสุปโรธนํ|
      block |ปจฺจนีกมิทํ โหติ สพฺพโลเกน ปสฺสตํฯ|
    count |๗๖๗|
      block |ยํ ปเร สุขโต อาหุ ตทริยา อาหุ ทุกฺขโต|
      block |ยํ ปเร ทุกฺขโต อาหุ ตทริยา สุขโต วิทูฯ|
    count |๗๖๘|
      block |ปสฺส ธมฺมํ ทุราชานํ สมฺปมูฬฺเหตฺถวิทฺทสุ|
      block |นิวุตานํ ตโม โหติ อนฺธกาโร อปสฺสตํฯ|
    count |๗๖๙|
      block |สตญฺจ วิวฏํ โหติ อาโลโก ปสฺสตามิว|
      block |สนฺติเก น วิชานนฺติ มคฺคา ธมฺมสฺส โกวิทาฯ|
    count |๗๗๐|
      block |ภวราคปเรเตหิ ภวโสตานุสาริภิ|
      block |มารเธยฺยานุปนฺเนหิ นายํ ธมฺโม สุสมฺพุโธฯ|
    count |๗๗๑|
      block |โก นุ อญฺญตฺรมริเยหิ ปทํ สมฺพุทฺธุมรหติ|
      block |ยํ ปทํ สมฺมทญฺญาย ปรินิพฺพนฺติ อนาสวาติฯ|
      block |สจฺจํ อุปธิ อวิชฺชา จ สงฺขาเร วิญฺญาณปญฺจมํ|
      block |ผสฺสเวทนิยา ตณฺหา อุปาทานารมฺภอาหารา|
      block |อิญฺชิตํ จลิตํ รูปํ สจฺจํ ทุกฺเขน โสฬสาติฯ|
      block |ปพฺพชฺชา จ ปธานญฺจ สุภาสิตญฺจ สุนฺทริ|
      block |มาฆสุตฺตํ สภิโย จ เสโล สลฺลญฺจ วุจฺจติฯ|
      block |วาเสฏฺโฐ จาปิ โกกาลิ นาลโก ทฺวยตานุปสฺสนา|
      block |ทฺวาทเสตานิ สุตฺตานิ มหาวคฺโคติ วุจฺจตีติฯ|
    block |อิทมโวจ ภควาฯ อตฺตมนา เต ภิกฺขู ภควโต ภาสิตํ อภินนฺทุนฺติฯ อิมสฺมิํ จ ปน เวยฺยากรณสฺมิํ ภญฺญมาเน สฏฺฐิมตฺตานํ ภิกฺขูนํ อนุปาทาย อาสเวหิ จิตฺตานิ วิมุจฺจิํสูติฯ|
    stand |ทฺวยตานุปสฺสนาสุตฺตํ ทฺวาทสมํ นิฏฺฐิตํฯ|
    block |ตสฺสุทฺทานํ|
    stand |มหาวคฺโค ตติโย นิฏฺฐิโตฯ|
    block |ตสฺสุทฺทานํ|
