block |๒ จูฬวคฺโค|
  block |๑ รตนสุตฺตํ|
    count |๒๒๔|
      block |ยานีธ ภูตานิ สมาคตานิ ภุมฺมานิ วา ยานิ ว อนฺตลิกฺเข|
      block |สพฺเพว ภูตา สุมนา ภวนฺตุ อโถปิ สกฺกจฺจ สุณนฺตุ ภาสิตํฯ|
    count |๒๒๕|
      block |ตสฺมา หิ ภูตา นิสาเมถ สพฺเพ เมตฺตํ กโรถ มานุสิยา ปชาย|
      block |ทิวา จ รตฺโต จ หรนฺติ เย พลิํ ตสฺมา หิ เน รกฺขถ อปฺปมตฺตาฯ|
    count |๒๒๖|
      block |ยํ กิญฺจิ วิตฺตํ อิธ วา หุรํ วา สคฺเคสุ วา ยํ รตนํ ปณีตํ|
      block |น โน สมํ อตฺถิ ตถาคเตน อิทมฺปิ พุทฺเธ รตนํ ปณีตํ|
      block |เอเตน สจฺเจน สุวตฺถิ โหตุฯ|
    count |๒๒๗|
      block |ขยํ วิราคํ อมตํ ปณีตํ ยทชฺฌคา สกฺยมุนี สมาหิโต|
      block |น เตน ธมฺเมน สมตฺถิ กิญฺจิ อิทมฺปิ ธมฺเม รตนํ ปณีตํ|
      block |เอเตน สจฺเจน สุวตฺถิ โหตุฯ|
    count |๒๒๘|
      block |ยํ พุทฺธเสฏฺโฐ ปริวณฺณยี สุจิํ สมาธิมานนฺตริกญฺญมาหุ|
      block |สมาธินา เตน สโม น วิชฺชติ อิทมฺปิ ธมฺเม รตนํ ปณีตํ|
      block |เอเตน สจฺเจน สุวตฺถิ โหตุฯ|
    count |๒๒๙|
      block |เย ปุคฺคลา อฏฺฐ สตํ ปสตฺถา จตฺตาริ เอตานิ ยุคานิ โหนฺติ|
      block |เต ทกฺขิเณยฺยา สุคตสฺส สาวกา เอเตสุ ทินฺนานิ มหปฺผลานิ|
      block |อิทมฺปิ สงฺเฆ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๐|
      block |เย สุปฺปยุตฺตา มนสา ทฬฺเหน นิกฺกามิโน โคตมสาสนมฺหิ|
      block |เต ปตฺติปตฺตา อมตํ วิคยฺห ลทฺธา มุธา นิพฺพุติํ ภุญฺชมานา|
      block |อิทมฺปิ สงฺเฆ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๑|
      block |ยถินฺทขีโล ปถวิสฺสิโต สิยา จตุพฺภิ วาเตหิ อสมฺปกมฺปิโย|
      block |ตถูปมํ สปฺปุริสํ วทามิ โย อริยสจฺจานิ อเวจฺจ ปสฺสติ|
      block |อิทมฺปิ สงฺเฆ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๒|
      block |เย อริยสจฺจานิ วิภาวยนฺติ คมฺภีรปญฺเญน สุเทสิตานิ|
      block |กิญฺจาปิ เต โหนฺติ ภุสํ ปมตฺตา น เต ภวํ อฏฺฐมมาทิยนฺติ|
      block |อิทมฺปิ สงฺเฆ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๓|
      block |สหาวสฺส ทสฺสนสมฺปทาย ตยสฺสุ ธมฺมา ชหิตา ภวนฺติ|
      block |สกฺกายทิฏฺฐิ วิจิกิจฺฉิตญฺจ สีลพฺพตํ วาปิ ยทตฺถิ กิญฺจิฯ|
    count |๒๓๔|
      block |จตูหปาเยหิ จ วิปฺปมุตฺโต ฉจฺจาภิฐานานิ ภพฺพ กาตุํ|
      block |อิทมฺปิ สงฺเฆ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๕|
      block |กิญฺจาปิ โส กมฺม กโรติ ปาปกํ กาเยน วาจา อุท เจตสา วา|
      block |อภพฺพ โส ตสฺส ปฏิจฺฉทาย อภพฺพตา ทิฏฺฐปทสฺส วุตฺตา|
      block |อิทมฺปิ สงฺเฆ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๖|
      block |วนปฺปคุมฺเพ ยถ ผุสฺสิตคฺเค คิมฺหานมาเส ปฐมสฺมิํ คิมฺเห|
      block |ตถูปมํ ธมฺมวรํ อเทสยิ นิพฺพานคามิํ ปรมํ หิตาย|
      block |อิทมฺปิ พุทฺเธ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๗|
      block |วโร วรญฺญู วรโท วราหโร อนุตฺตโร ธมฺมวรํ อเทสยิ|
      block |อิทมฺปิ พุทฺเธ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๘|
      block |ขีณํ ปุราณํ นว นตฺถิ สมฺภวํ วิรตฺตจิตฺตายติเก ภวสฺมิํ|
      block |เต ขีณพีชา อวิรูฬฺหิฉนฺทา นิพฺพนฺติ ธีรา ยถายํ ปทีโป|
      block |อิทมฺปิ สงฺเฆ รตนํ ปณีตํ เอเตน สจฺเจน สุวตฺถิ โหตุฯ|
    count |๒๓๙|
      block |ยานีธ ภูตานิ สมาคตานิ ภุมฺมานิ วา ยานิ ว อนฺตลิกฺเข|
      block |ตถาคตํ เทวมนุสฺสปูชิตํ พุทฺธํ นมสฺสาม สุวตฺถิ โหตุฯ|
    count |๒๔๐|
      block |ยานีธ ภูตานิ สมาคตานิ ภุมฺมานิ วา ยานิ ว อนฺตลิกฺเข|
      block |ตถาคตํ เทวมนุสฺสปูชิตํ ธมฺมํ นมสฺสาม สุวตฺถิ โหตุฯ|
    count |๒๔๑|
      block |ยานีธ ภูตานิ สมาคตานิ ภุมฺมานิ วา ยานิ ว อนฺตลิกฺเข|
      block |ตถาคตํ เทวมนุสฺสปูชิตํ สงฺฆํ นมสฺสาม สุวตฺถิ โหตูติฯ|
    stand |รตนสุตฺตํ ปฐมํ นิฏฺฐิตํฯ|
  block |๒ อามคนฺธสุตฺตํ|
    count |๒๔๒|
      block |สามากจิงฺคูลกจีนกานิ จ ปตฺตปฺผลํ มูลผลํ ควิปฺผลํ|
      block |ธมฺเมน ลทฺธํ สตมสฺนมานา น กามกามา อลิกํ ภณนฺติฯ|
    count |๒๔๓|
      block |ยทสฺนมาโน สุกตํ สุนิฏฺฐิตํ ปเรหิ ทินฺนํ ปยตํ ปณีตํ|
      block |สาลีนมนฺนํ ปริภุญฺชมาโน โส ภุญฺชสี กสฺสป อามคนฺธํฯ|
    count |๒๔๔|
      block |น อามคนฺโธ มม กปฺปตีติ อิจฺเจว ตฺวํ ภาสสิ พฺรหฺมพนฺธุ|
      block |สาลีนมนฺนํ ปริภุญฺชมาโน สกุนฺตมํเสหิ สุสงฺขเตหิ|
      block |ปุจฺฉามิ ตํ กสฺสป เอตมตฺถํ กถํ ปกาโร ตว อามคนฺโธฯ|
    count |๒๔๕|
      block |ปาณาติปาโต วธเฉทพนฺธนํ เถยฺยํ มุสาวาโท นิกติวญฺจนานิ จ|
      block |อชฺเฌนกุตฺตํ ปรทารเสวนา เอสามคนฺโธ น หิ มํสโภชนํฯ|
    count |๒๔๖|
      block |เย อิธ กาเมสุ อสญฺญตา ชนา รเสสุ คิทฺธา อสุจิภาวมสฺสิตา|
      block |นตฺถิกทิฏฺฐี วิสมา ทุรนฺนยา เอสามคนฺโธ น หิ มํสโภชนํฯ|
    count |๒๔๗|
      block |เย ลูขสา ทารุณา ปิฏฺฐิมํสิกา มิตฺตทฺทุโน นิกฺกรุณาติมานิโน|
      block |อทานสีลา น จ เทนฺติ กสฺสจิ เอสามคนฺโธ น หิ มํสโภชนํฯ|
    count |๒๔๘|
      block |โกโธ มโท ถมฺโภ ปจฺจุปฏฺฐาปนา มายา อุสูยา ภสฺสสมุสฺสโย จ|
      block |มานาติมาโน จ อสพฺภิ สนฺถโว เอสามคนฺโธ น หิ มํสโภชนํฯ|
    count |๒๔๙|
      block |เย ปาปสีลา อิณฆาตสูจกา โวหารกูฏา อิธ ปาฏิรูปิกา|
      block |นราธมา เยธ กโรนฺติ กิพฺพิสํ เอสามคนฺโธ น หิ มํสโภชนํฯ|
    count |๒๕๐|
      block |เย อิธ ปาเณสุ อสญฺญตา ชนา ปเรสมาทาย วิเหสมุยฺยุตา|
      block |ทุสฺสีลลุทฺทา ผรุสา อนาทรา เอสามคนฺโธ น หิ มํสโภชนํฯ|
    count |๒๕๑|
      block |เอเตสุ คิทฺธา วิรุทฺธาติปาติโน นิจฺจุยฺยุตา เปจฺจ ตมํ วชนฺติ เย|
      block |ปตนฺติ สตฺตา นิรยํ อวํสิรา เอสามคนฺโธ น หิ มํสโภชนํฯ|
    count |๒๕๒|
      block |น มจฺฉมํสานมนาสกตฺตํ น นคฺคิยํ น มุณฺฑิยํ ชฏาชลฺลํ|
      block |ขราชินานิ นาคฺคิหุตฺตสฺสุปเสวนา เย วาปิ โลเก อมรา พหู ตปา|
      block |มนฺตาหุตี ยญฺญมุตูปเสวนา โสเธนฺติ มจฺจํ อวิติณฺณกงฺขํฯ|
    count |๒๕๓|
      block |โย เตสุ คุตฺโต วิทิตินฺทฺริโย จเร ธมฺเม ฐิโต อชฺชวมทฺทเว รโต|
      block |สงฺคาติโค สพฺพทุกฺขปฺปหีโน น ลิปฺปติ ทิฏฺฐสุเตสุ ธีโรฯ|
    count |๒๕๔|
      block |อิจฺเจตมตฺถํ ภควา ปุนปฺปุนํ อกฺขาสิ นํ เวทยิ มนฺตปารคู|
      block |จิตฺราหิ คาถาหิ มุนี ปกาสยิ นิรามคนฺโธ อสิโต ทุรนฺนโยฯ|
    count |๒๕๕|
      block |สุตฺวาน พุทฺธสฺส สุภาสิตํ ปทํ นิรามคนฺธํ สพฺพทุกฺขปฺปนูทนํ|
      block |นีจมโน วนฺทิ ตถาคตสฺส ตตฺเถว ปพฺพชฺชมโรจยิตฺถาติฯ|
    stand |อามคนฺธสุตฺตํ ทุติยํ นิฏฺฐิตํฯ|
  block |๓ หิริสุตฺตํ|
    count |๒๕๖|
      block |หิริํ ตรนฺตํ วิชิคุจฺฉมานํ ตวาหมสฺมิ อิติ ภาสมานํ|
      block |สยฺหานิ กมฺมานิ อนาทิยนฺตํ เนโส มมนฺติ อิติ นํ วิชญฺญาฯ|
    count |๒๕๗|
      block |อนนฺวยํ ปิยํ วาจํ โย มิตฺเตสุ ปกุพฺพติ|
      block |อกโรนฺตํ ภาสมานํ ปริชานนฺติ ปณฺฑิตาฯ|
    count |๒๕๘|
      block |น โส มิตฺโต โย สทา อปฺปมตฺโต เภทาสงฺกี รนฺธเมวานุปสฺสี|
      block |ยสฺมิญฺจ เสติ อุรสีว ปุตฺโต ส เว มิตฺโต โย ปเรหิ อเภชฺโชฯ|
    count |๒๕๙|
      block |ปามุชฺชกรณํ ฐานํ ปสํสาวหนํ สุขํ|
      block |ผลานิสํโส ภาเวติ วหนฺโต โปริสํ ธุรํฯ|
    count |๒๖๐|
      block |ปวิเวกรสํ ปิตฺวา รสํ อุปสมสฺส จ|
      block |นิทฺทโร โหติ นิปฺปาโป ธมฺมปีติรสํ ปิวนฺติฯ|
    stand |หิริสุตฺตํ ตติยํ นิฏฺฐิตํฯ|
  block |๔ มงฺคลสุตฺตํ|
    block |เอวํ เม สุตํ เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา เกวลกปฺปํ เชตวนํ โอภาเสตฺวา เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิตา โข สา เทวตา ภควนฺตํ คาถาย อชฺฌภาสิ|
    count |๒๖๑|
      block |พหู เทวา มนุสฺสา จ มงฺคลานิ อจินฺตยุํ|
      block |อากงฺขมานา โสตฺถานํ พฺรูหิ มงฺคลมุตฺตมํฯ|
    count |๒๖๒|
      block |อเสวนา จ พาลานํ ปณฺฑิตานญฺจ เสวนา|
      block |ปูชา จ ปูชเนยฺยานํ เอตํ มงฺคลมุตฺตมํฯ|
    count |๒๖๓|
      block |ปติรูปเทสวาโส จ ปุพฺเพ จ กตปุญฺญตา|
      block |อตฺตสมฺมาปณิธิ จ เอตํ มงฺคลมุตฺตมํฯ|
    count |๒๖๔|
      block |พาหุสจฺจญฺจ สิปฺปญฺจ วินโย จ สุสิกฺขิโต|
      block |สุภาสิตา จ ยา วาจา เอตํ มงฺคลมุตฺตมํฯ|
    count |๒๖๕|
      block |มาตาปิตุ อุปฏฺฐานํ ปุตฺตทารสฺส สงฺคโห|
      block |อนากุลา จ กมฺมนฺตา เอตํ มงฺคลมุตฺตมํฯ|
    count |๒๖๖|
      block |ทานญฺจ ธมฺมจริยา จ ญาตกานญฺจ สงฺคโห|
      block |อนวชฺชานิ กมฺมานิ เอตํ มงฺคลมุตฺตมํฯ|
    count |๒๖๗|
      block |อารตี วิรตี ปาปา มชฺชปานา จ สํยโม|
      block |อปฺปมาโท จ ธมฺเมสุ เอตํ มงฺคลมุตฺตมํฯ|
    count |๒๖๘|
      block |คารโว จ นิวาโต จ สนฺตุฏฺฐิ จ กตญฺญุตา|
      block |กาเลน ธมฺมสฺสวนํ เอตํ มงฺคลมุตฺตมํฯ|
    count |๒๖๙|
      block |ขนฺตี จ โสวจสฺสตา สมณานญฺจ ทสฺสนํ|
      block |กาเลน ธมฺมสากจฺฉา เอตํ มงฺคลมุตฺตมํฯ|
    count |๒๗๐|
      block |ตโป จ พฺรหฺมจริยญฺจ อริยสจฺจาน ทสฺสนํ|
      block |นิพฺพานสจฺฉิกิริยา จ เอตํ มงฺคลมุตฺตมํฯ|
    count |๒๗๑|
      block |ผุฏฺฐสฺส โลกธมฺเมหิ จิตฺตํ ยสฺส น กมฺปติ|
      block |อโสกํ วิรชํ เขมํ เอตํ มงฺคลมุตฺตมํฯ|
    count |๒๗๒|
      block |เอตาทิสานิ กตฺวาน สพฺพตฺถมปราชิตา|
      block |สพฺพตฺถ โสตฺถิํ คจฺฉนฺติ ตํ เตสํ มงฺคลมุตฺตมนฺติฯ|
    stand |มงฺคลสุตฺตํ จตุตฺถํ นิฏฺฐิตํฯ|
  block |๕ สูจิโลมสุตฺตํ|
    block |เอวํ เม สุตํ เอกํ สมยํ ภควา คยายํ วิหรติ ฏงฺกิตมญฺเจ สูจิโลมสฺส ยกฺขสฺส ภวเนฯ เตน โข ปน สมเยน ขโร จ ยกฺโข สูจิโลโม จ ยกฺโข ภควโต อวิทูเร อติกฺกมนฺติฯ อถ โข ขโร ยกฺโข สูจิโลมํ ยกฺขํ เอตทโวจ เอโส สมโณติฯ เนโส สมโณ สมณโก เอโสฯ ยาวาหํ ชานามิ ยทิ วา โส สมโณ ยทิ วา โส สมณโกติ ฯ|
    block |อถ โข สูจิโลโม ยกฺโข เยน ภควา เตนุปสงฺกมิ อุปสงฺกมิตฺวา ภควโต กายํ อุปนาเมสิฯ อถ โข ภควา กายํ อปนาเมสิฯ อถ โข สูจิโลโม ยกฺโข ภควนฺตํ เอตทโวจ ภายสิ มํ สมณาติ น ขฺวาหํ ตํ อาวุโส ภายามิ อปิ จ เต สปฺผสฺโส ปาปโกติฯ|
    block |ปญฺหํ ตํ สมณ ปุจฺฉิสฺสามิฯ สเจ เม น พฺยากริสฺสสิ จิตฺตํ วา เต ขิปิสฺสามิ หทยํ วา เต ผาเลสฺสามิ ปาเทสุ วา คเหตฺวา ปารคงฺคาย ขิปิสฺสามีติฯ|
    block |น ขฺวาหํ ตํ อาวุโส ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย โย เม จิตฺตํ วา ขิเปยฺย หทยํ วา ผาเลยฺย ปาเทสุ วา คเหตฺวา ปารคงฺคาย ขิเปยฺยฯ อปิ จ ตฺวํ อาวุโส ปุจฺฉ ยทากงฺขสีติฯ อถ โข สูจิโลโม ยกฺโข ภควนฺตํ คาถาย อชฺฌภาสิ|
    count |๒๗๓|
      block |ราโค จ โทโส จ กุโตนิทานา อรตี รตี โลมหํโส กุโตชา|
      block |กุโต สมุฏฺฐาย มโนวิตกฺกา กุมารกา ธงฺกมิโวสฺสชนฺติฯ|
    count |๒๗๔|
      block |ราโค จ โทโส จ อิโตนิทานา อรตี รตี โลมหํโส อิโตชา|
      block |อิโต สมุฏฺฐาย มโนวิตกฺกา กุมารกา ธงฺกมิโวสฺสชนฺติฯ|
    count |๒๗๔|
      block |สฺเนหชา อตฺตสมฺภูตา นิคฺโรธสฺเสว ขนฺธชา|
      block |ปุถู วิสตฺตา กาเมสุ มาลุวาว วิตตาวเนฯ|
    count |๒๗๕|
      block |เย นํ ปชานนฺติ ยโตนิทานํ เต นํ วิโนเทนฺติ สุโณหิ ยกฺข|
      block |เต ทุตฺตรํ โอฆมิมํ ตรนฺติ อติณฺณปุพฺพํ อปุนพฺภวายาติฯ|
    stand |สูจิโลมสุตฺตํ ปญฺจมํ นิฏฺฐิตํฯ|
  block |๖ ธมฺมจริยสุตฺตํ|
    count |๒๗๖|
      block |ธมฺมจริยํ พฺรหฺมจริยํ เอตทาหุ วสุตฺตมํ|
      block |ปพฺพชิโตปิ เจ โหติ อคารา อนคาริยํฯ|
    count |๒๗๗|
      block |โส เจ มุขรชาติโก วิเหสาภิรโต มโค|
      block |ชีวิตํ ตสฺส ปาปิโย รชํ วฑฺเฒติ อตฺตโนฯ|
    count |๒๗๘|
      block |กลหาภิรโต ภิกฺขุ โมหธมฺเมน อาวุโต|
      block |อกฺขาตมฺปิ น ชานาติ ธมฺมํ พุทฺเธน เทสิตํฯ|
    count |๒๗๙|
      block |วิเหสํ ภาวิตตฺตานํ อวิชฺชาย ปุรกฺขโต|
      block |สํกิเลสํ น ชานาติ มคฺคํ นิรยคามินํฯ|
    count |๒๘๐|
      block |วินิปาตํ สมาปนฺโน คพฺภา คพฺภํ ตมา ตมํ|
      block |ส เว ตาทิสโก ภิกฺขุ เปจฺจ ทุกฺขํ นิคจฺฉติฯ|
    count |๒๘๑|
      block |คูถกูโป ยถา อสฺส สมฺปุณฺโณ คณวสฺสิโก|
      block |โย จ เอวรูโป อสฺส ทุพฺพิโสโธ หิ สางฺคโณฯ|
    count |๒๘๒|
      block |ยํ เอวรูปํ ชานาถ ภิกฺขโว เคหนิสฺสิตํ|
      block |ปาปิจฺฉํ ปาปสงฺกปฺปํ ปาปอาจารโคจรํฯ|
    count |๒๘๓|
      block |สพฺเพ สมคฺคา หุตฺวาน อภินิพฺพชฺชิยาถ นํ|
      block |การณฺฑวํ นิทฺธมถ กสมฺพุํ อปกสฺสถ ฯ|
    count |๒๘๔|
      block |ตโต ปลาเป วาเหถ อสฺสมเณ สมณมานิเน|
      block |นิทฺธมิตฺวาน ปาปิจฺเฉ ปาปอาจารโคจเรฯ|
    count |๒๘๕|
      block |สุทฺธา สุทฺเธหิ สํวาสํ กปฺปยวฺโห ปติสฺสตา|
      block |ตโต สมคฺคา นิปกา ทุกฺขสฺสนฺตํ กริสฺสถาติฯ|
    stand |ธมฺมจริยสุตฺตํ ฉฏฺฐํ นิฏฺฐิตํฯ|
  block |๗ พฺราหฺมณธมฺมิกสุตฺตํ|
    block |เอวํ เม สุตํ เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข สมฺพหุลา โกสลกา พฺราหฺมณมหาสาลา ชิณฺณา วุฑฺฒา มหลฺลกา อทฺธคตา วโยอนุปฺปตฺตา เยน ภควา เตนุปสงฺกมิํสุ อุปสงฺกมิตฺวา ภควตา สทฺธิํ สมฺโมทิํสุฯ สมฺโมทนียํ กถํ สารณียํ วีติสาเรตฺวา เอกมนฺตํ นิสีทิํสุฯ เอกมนฺตํ นิสินฺนา โข เต พฺราหฺมณมหาสาลา ภควนฺตํ เอตทโวจุํ สนฺทิสฺสนฺติ นุ โข โภ โคตม เอตรหิ พฺราหฺมณา โปราณานํ พฺราหฺมณานํ พฺราหฺมณธมฺเมติ น โข พฺราหฺมณา สนฺทิสฺสนฺติ เอตรหิ พฺราหฺมณา โปราณานํ พฺราหฺมณานํ พฺราหฺมณธมฺเมติฯ สาธุ โน ภวํ โคตโม โปราณานํ พฺราหฺมณานํ พฺราหฺมณธมฺมํ ภาสตุ สเจ โภโต โคตมสฺส อครูติฯ เตน หิ พฺราหฺมณา สุณาถ สาธุกํ มนสิ กโรถ ภาสิสฺสามีติฯ เอวํ โภติ โข เต พฺราหฺมณมหาสาลา ภควโต ปจฺจสฺโสสุํฯ ภควา เอตทโวจ|
    count |๒๘๖|
      block |อิสโย ปุพฺพกา อาสุํ สญฺญตตฺตา ตปสฺสิโน|
      block |ปญฺจ กามคุเณ หิตฺวา อตฺตทตฺถมจาริสุํฯ|
    count |๒๘๗|
      block |น ปสู พฺราหฺมณานาสุํ น หิรญฺญํ น ธานิยํ|
      block |สชฺฌายธนธญฺญาสุํ พฺรหฺมํ นิธิมปาลยุํฯ|
    count |๒๘๘|
      block |ยํ เนสํ ปกตํ อาสิ ทฺวารภตฺตํ อุปฏฺฐิตํ|
      block |สทฺธาปกตเมสานํ ทาตเว ตทมญฺญิสุํฯ|
    count |๒๘๙|
      block |นานารตฺเตหิ วตฺเถหิ สยเนหาวสเถหิ จ|
      block |ผีตา ชนปทา รฏฺฐา เต นมสฺสิํสุ พฺราหฺมเณฯ|
    count |๒๙๐|
      block |อวชฺฌา พฺราหฺมณา อาสุํ อเชยฺยา ธมฺมรกฺขิตา|
      block |น เน โกจิ นิวาเรสิ กุลทฺวาเรสุ สพฺพโสฯ|
    count |๒๙๑|
      block |อฏฺฐจตฺตาลีสํ วสฺสานิ โกมาร พฺรหฺมจริยํ จริํสุ เต|
      block |วิชฺชาจรณปริเยฏฺฐิํ อจรุํ พฺราหฺมณา ปุเรฯ|
    count |๒๙๒|
      block |น พฺราหฺมณา อญฺญมคมุํ นปิ ภริยํ กิณิํสุ เต|
      block |สมฺปิเยเนว สํวาสํ สงฺคนฺตฺวา สมโรจยุํฯ|
    count |๒๙๓|
      block |อญฺญตฺร ตมฺหา สมยา อุตุเวรมณิํ ปติ|
      block |อนฺตรา เมถุนํ ธมฺมํ นาสฺสุ คจฺฉนฺติ พฺราหฺมณาฯ|
    count |๒๙๔|
      block |พฺรหฺมจริยญฺจ สีลญฺจ อชฺชวํ มทฺทวํ ตปํ|
      block |โสรจฺจํ อวิหิํสญฺจ ขนฺติญฺจาปิ อวณฺณยุํฯ|
    count |๒๙๕|
      block |โย เนสํ ปรโม อาสิ พฺรหฺมา ทฬฺหปรกฺกโม|
      block |ส วาปิ เมถุนํ ธมฺมํ สุปินนฺเตปิ นาคมาฯ|
    count |๒๙๖|
      block |ตสฺส วตฺตมนุสิกฺขนฺตา อิเธเก วิญฺญุชาติกา|
      block |พฺรหฺมจริยญฺจ สีลญฺจ ขนฺติญฺจาปิ อวณฺณยุํฯ|
    count |๒๙๗|
      block |ตณฺฑุลํ สยนํ วตฺถํ สปฺปิเตลญฺจ ยาจิย|
      block |ธมฺเมน สโมธาเนตฺวา ตโต ยญฺญมกปฺปยุํฯ|
    count |๒๙๘|
      block |อุปฏฺฐิตสฺมิํ ยญฺญสฺมิํ นาสฺสุ คาโว หนิํสุ เต|
      block |ยถา มาตา ปิตา ภาตา อญฺเญ วาปิ จ ญาตกา|
      block |คาโว โน ปรมา มิตฺตา ยาสุ ชายนฺติ โอสธาฯ|
    count |๒๙๙|
      block |อนฺนทา พลทา เจตา วณฺณทา สุขทา ตถา|
      block |เอตมตฺถวสํ ญตฺวา นาสฺสุ คาโว หนิํสุ เตฯ|
    count |๓๐๐|
      block |สุขุมาลา มหากายา วณฺณวนฺโต ยสสฺสิโน|
      block |พฺราหฺมณา เสหิ ธมฺเมหิ กิจฺจากิจฺเจสุ อุสฺสุกา|
      block |ยาว โลเก อวตฺติํสุ สุขเมธิตฺถยํ ปชาฯ|
    count |๓๐๑|
      block |เตสํ อาสิ วิปลฺลาโส ทิสฺวาน อณุโต อณุํ|
      block |ราชิโน จ วิยาการํ นาริโย สมลงฺกตาฯ|
    count |๓๐๒|
      block |รเถ จาชญฺญสํยุตฺเต สุกเต จิตฺตสิพฺพเน|
      block |นิเวสเน นิเวเส จ วิภตฺเต ภาคโส มิเตฯ|
    count |๓๐๓|
      block |โคมณฺฑลปริพฺยูฬฺหํ นารีวรคณายุตํ|
      block |อุฬารํ มานุสํ โภคํ อภิชฺฌายิํสุ พฺราหฺมณาฯ|
    count |๓๐๔|
      block |เต ตตฺถ มนฺเต คนฺเถตฺวา โอกฺกากํ ตทุปาคมุํ|
      block |ปหูตธนธญฺโญสิ ยชสฺสุ พหุ เต วิตฺตํ|
      block |ยชสฺสุ พหุ เต ธนํฯ|
    count |๓๐๕|
      block |ตโต จ ราชา สญฺญตฺโต พฺราหฺมเณหิ รเถสโภ|
      block |อสฺสเมธํ ปุริสเมธํ สมฺมาปาสํ วาชเปยฺยํ นิรคฺคฬํ|
      block |เอเต ยาเค ยชิตฺวาน พฺราหฺมณานมทา ธนํฯ|
    count |๓๐๖|
      block |คาโว สยนญฺจ วตฺถญฺจ นาริโย สมลงฺกตา|
      block |รเถ จาชญฺญสํยุตฺเต สุกเต จิตฺตสิพฺพเนฯ|
    count |๓๐๗|
      block |นิเวสนานิ รมฺมานิ สุวิภตฺตานิ ภาคโส|
      block |นานาธญฺญสฺส ปูเรตฺวา พฺราหฺมณานมทา ธนํฯ|
    count |๓๐๘|
      block |เต จ ตตฺถ ธนํ ลทฺธา สนฺนิธิํ สมโรจยุํ|
      block |เตสํ อิจฺฉาวติณฺณานํ ภิยฺโย ตณฺหา ปวฑฺฒถ|
      block |เต ตตฺถ มนฺเต คนฺเถตฺวา โอกฺกากํ ปุนมุปาคมุํฯ|
    count |๓๐๙|
      block |ยถา อาโป จ ปถวี จ หิรญฺญํ ธนธานิยํ|
      block |เอวํ คาโว มนุสฺสานํ ปริกฺขาโร โส หิ ปาณินํ|
      block |ยชสฺสุ พหุ เต วิตฺตํ ยชสฺสุ พหุ เต ธนํฯ|
    count |๓๑๐|
      block |ตโต จ ราชา สญฺญตฺโต พฺราหฺมเณหิ รเถสโภ|
      block |เนกา สตสหสฺสิโย คาโว ยญฺเญ อฆาตยิฯ|
    count |๓๑๑|
      block |น ปาทา น วิสาเณน นาสฺสุ หิํสนฺติ เกนจิ|
      block |คาโว เอฬกสมานา โสรตา กุมฺภทูหนา|
      block |ตา วิสาเณ คเหตฺวาน ราชา สตฺเถน ฆาตยิฯ|
    count |๓๑๒|
      block |ตโต เทวา ปิตโร จ อินฺโท อสุรรกฺขสา|
      block |อธมฺโม อิติ ปกฺกนฺทุํ ยํ สตฺถํ นิปตี คเวฯ|
    count |๓๑๓|
      block |ตโย โรคา ปุเร อาสุํ อิจฺฉา อนสนํ ชรา|
      block |ปสูนญฺจ สมารมฺภา อฏฺฐานวุติมาคมุํฯ|
    count |๓๑๔|
      block |เอโส อธมฺโม ทณฺฑานํ โอกฺกนฺโต ปุราโณ อหุ|
      block |อทูสิกาโย หญฺญนฺติ ธมฺมา ธํสนฺติ ยาชกาฯ|
    count |๓๑๕|
      block |เอวเมโส อณุธมฺโม โปราโณ วิญฺญุครหิโต|
      block |ยตฺถ เอทิสกํ ปสฺสติ ยาชกํ ครหตี ชโนฯ|
    count |๓๑๖|
      block |เอวํ ธมฺเม วิยาปนฺเน วิภินฺนา สุทฺทเวสฺสิกา|
      block |ปุถู วิภินฺนา ขตฺติยา ปติํ ภริยาวมญฺญถฯ|
    count |๓๑๗|
      block |ขตฺติยา พฺรหฺมพนฺธู จ เย จญฺเญ โคตฺตรกฺขิตา|
      block |ชาติวาทํ นิรํกตฺวา กามานํ วสมนฺวคุนฺติฯ|
    block |เอวํ วุตฺเต เต พฺราหฺมณมหาสาลา ภควนฺตํ เอตทโวจุํ อภิกฺกนฺตํ โภ โคตม…เป … อุปาสเก โน ภวํ โคตโม ธาเรตุ อชฺชตคฺเค ปาณุเปเต สรณํ คเตติฯ|
    stand |พฺราหฺมณธมฺมิกสุตฺตํ สตฺตมํ นิฏฺฐิตํฯ|
  block |๘ นาวาสุตฺตํ|
    count |๓๑๘|
      block |ยสฺมา หิ ธมฺมํ ปุริโส วิชญฺญา อินฺทํว นํ เทวตา ปูชเยยฺย|
      block |โส ปูชิโต ตสฺมิ ปสนฺนจิตฺโต พหุสฺสุโต ปาตุกโรติ ธมฺมํฯ|
    count |๓๑๙|
      block |ตทฏฺฐิกตฺวาน นิสมฺม ธีโร ธมฺมานุธมฺมํ ปฏิปชฺชมาโน|
      block |วิญฺญู วิภาวี นิปุโณ จ โหติ โย ตาทิสํ ภชติ อปฺปมตฺโตฯ|
    count |๓๒๐|
      block |ขุทฺทญฺจ พาลํ อุปเสวมาโน อนาคตตฺถญฺจ อุสูยกญฺจ|
      block |อิเธว ธมฺมํ อวิภาวยิตฺวา อวิติณฺณกงฺโข มรณํ อุเปติฯ|
    count |๓๒๑|
      block |ยถา นโร อาปคโมตริตฺวา มโหทกํ สลิลํ สีฆโสตํ|
      block |โส วุยฺหมาโน อนุโสตคามี กิํ โส ปเร สกฺขติ ตารเยตุํฯ|
    count |๓๒๒|
      block |ตเถว ธมฺมํ อวิภาวยิตฺวา พหุสฺสุตานํ อนิสามยตฺถํ|
      block |สยํ อชานํ อวิติณฺณกงฺโข กิํ โส ปเร สกฺขติ นิชฺฌเปตุํฯ|
    count |๓๒๓|
      block |ยถาปิ นาวํ ทฬฺหมารุหิตฺวา ผิเยน ริตฺเตน สมงฺคิภูโต|
      block |โส ตารเย ตตฺถ พหูปิ อญฺเญ ตตฺรูปยญฺญู กุสโล มุตีมา ฯ|
    count |๓๒๔|
      block |เอวมฺปิ โย เวทคุ ภาวิตตฺโต พหุสฺสุโต โหติ อเวธธมฺโม|
      block |โส โข ปเร นิชฺฌปเย ปชานํ โสตาวธานูปนิสูปปนฺเนฯ|
    count |๓๒๕|
      block |ตสฺมา หเว สปฺปุริสํ ภเชถ เมธาวินญฺเจว พหุสฺสุตญฺจ|
      block |อญฺญาย อตฺถํ ปฏิปชฺชมาโน วิญฺญาตธมฺโม ส สุขํ ลเภถาติฯ|
    stand |นาวาสุตฺตํ อฏฺฐมํ นิฏฺฐิตํฯ|
  block |๙ กิํสีลสุตฺตํ|
    count |๓๒๖|
      block |กิํสีโล กิํสมาจาโร กานิ กมฺมานิ พฺรูหยํ|
      block |นโร สมฺมา นิวิฏฺฐสฺส อุตฺตมตฺถญฺจ ปาปุเณฯ|
    count |๓๒๗|
      block |วุฑฺฒาปจายี อนุสูยโก สิยา กาลญฺญู จสฺส ครูนํ ทสฺสนาย|
      block |ธมฺมิํ กถํ เอรยิตํ ขณญฺญู สุเณยฺย สกฺกจฺจ สุภาสิตานิฯ|
    count |๓๒๘|
      block |กาเลน คจฺเฉ ครูนํ สกาสํ ถมฺภํ นิรํกตฺวา นิวาตวุตฺติ|
      block |อตฺถํ ธมฺมํ สํยมํ พฺรหฺมจริยํ อนุสฺสเร เจว สมาจเร จฯ|
    count |๓๒๙|
      block |ธมฺมาราโม ธมฺมรโต ธมฺเม ฐิโต ธมฺมวินิจฺฉยญฺญู|
      block |เนวาจเร ธมฺมสนฺโทสวาทํ ตจฺเฉหิ นีเยถ สุภาสิเตหิฯ|
    count |๓๓๐|
      block |หสฺสํ ชปฺปํ ปริเทวํ ปโทสํ มายากตํ กุหนํ คิทฺธิ มานํ|
      block |สารมฺภํ กกฺกสํ กสาวญฺจ มุจฺฉํ หิตฺวา จเร วีตมโท ฐิตตฺโตฯ|
    count |๓๓๑|
      block |วิญฺญาตสารานิ สุภาสิตานิ สุตญฺจ วิญฺญาตสมาธิสารํ|
      block |น ตสฺส ปญฺญา จ สุตญฺจ วฑฺฒติ โย สาหโส โหติ นโร ปมตฺโตฯ|
    count |๓๓๒|
      block |ธมฺเม จ เย อริยปเวทิเต รตา|
      block |อนุตฺตรา เต วจสา มนสา กมฺมุนา จ|
      block |เต สนฺติโสรจฺจสมาธิสณฺฐิตา|
      block |สุตสฺส ปญฺญาย จ สารมชฺฌคูติฯ|
    stand |กิํสีลสุตฺตํ นวมํ นิฏฺฐิตํฯ|
  block |๑๐ อุฏฺฐานสุตฺตํ|
    count |๓๓๓|
      block |อุฏฺฐหถ นิสีทถ โก อตฺโถ สุปิเตน โว|
      block |อาตุรานญฺหิ กา นิทฺทา สลฺลวิทฺธาน รุปฺปตํฯ|
    count |๓๓๔|
      block |อุฏฺฐหถ นิสีทถ ทฬฺหํ สิกฺขถ สนฺติยา|
      block |มา โว ปมตฺเต วิญฺญาย มจฺจุราชา อโมหยิตฺถ วสานุเคฯ|
    count |๓๓๕|
      block |ยาย เทวา มนุสฺสา จ สิตา ติฏฺฐนฺติ อตฺถิกา|
      block |ตรเถตํ วิสตฺติกํ ขโณ โว มา อุปจฺจคา|
      block |ขณาตีตา หิ โสจนฺติ นิรยมฺหิ สมปฺปิตาฯ|
    count |๓๓๖|
      block |ปมาโท รโช ปมาโท ปมาทานุปติโต รโช|
      block |อปฺปมาเทน วิชฺชาย อพฺพเห สลฺลมตฺตโนติฯ|
    stand |อุฏฺฐานสุตฺตํ ทสมํ นิฏฺฐิตํฯ|
  block |๑๑ ราหุลสุตฺตํ|
    count |๓๓๗|
      block |กจฺจิ อภิณฺหสํวาสา นาวชานาสิ ปณฺฑิตํ|
      block |อุกฺกาธาโร มนุสฺสานํ กจฺจิ อปจิโต ตยา ฯ|
    count |๓๓๘|
      block |นาหํ อภิณฺหสํวาสา อวชานามิ ปณฺฑิตํ|
      block |อุกฺกาธาโร มนุสฺสานํ นิจฺจํ อปจิโต มยาฯ|
    count |๓๓๙|
      block |ปญฺจ กามคุเณ หิตฺวา ปิยรูเป มโนรเม|
      block |สทฺธาย ฆรา นิกฺขมฺม ทุกฺขสฺสนฺตกโร ภวฯ|
    count |๓๔๐|
      block |มิตฺเต ภชสฺสุ กลฺยาเณ ปนฺตญฺจ สยนาสนํ|
      block |วิวิตฺตํ อปฺปนิคฺโฆสํ มตฺตญฺญู โหหิ โภชเนฯ|
    count |๓๔๑|
      block |จีวเร ปิณฺฑปาเต จ ปจฺจเย สยนาสเน|
      block |เอเตสุ ตณฺหํ มากาสิ มา โลกํ ปุนราคมิฯ|
    count |๓๔๒|
      block |สํวุโต ปาติโมกฺขสฺมิํ อินฺทฺริเยสุ จ ปญฺจสุ|
      block |สติ กายคตาตฺยตฺถุ นิพฺพิทาพหุโล ภวฯ|
    count |๓๔๓|
      block |นิมิตฺตํ ปริวชฺเชหิ สุภํ ราคูปสญฺหิตํ|
      block |อสุภาย จิตฺตํ ภาเวหิ เอกคฺคํ สุสมาหิตํฯ|
    count |๓๔๔|
      block |อนิมิตฺตญฺจ ภาเวหิ มานานุสยมุชฺชห|
      block |ตโต มานาภิสมยา อุปสนฺโต จริสฺสตีติฯ|
    block |อิตฺถํ สุทํ ภควา อายสฺมนฺตํ ราหุลํ อิมาหิ คาถาหิ อภิณฺหํ โอวทตีติฯ|
    stand |ราหุลสุตฺตํ เอกาทสมํ นิฏฺฐิตํฯ|
  block |๑๒ นิคฺโรธกปฺปสุตฺตํ|
    block |เอวํ เม สุตํ เอกํ สมยํ ภควา อาฬวิยํ วิหรติ อคฺคาฬเว เจติเยฯ เตน โข ปน สมเยน อายสฺมโต วงฺคีสสฺส อุปชฺฌาโย นิคฺโรธกปฺโป นาม เถโร อคฺคาฬเว เจติเย อจิรปรินิพฺพุโต โหติฯ อถ โข อายสฺมโต วงฺคีสสฺส รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ ปรินิพฺพุโต นุ โข เม อุปชฺฌาโย อุทาหุ โน ปรินิพฺพุโตติ อถ โข อายสฺมา วงฺคีโส สายนฺหสมยํ ปฏิสลฺลานา วุฏฺฐิโต เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา วงฺคีโส ภควนฺตํ เอตทโวจ อิธ มยฺหํ ภนฺเต รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ ปรินิพฺพุโต นุ โข เม อุปชฺฌาโย อุทาหุ โน ปรินพฺพุโตติฯ อถ โข อายสฺมา วงฺคีโส อุฏฺฐายาสนา เอกํสํ จีวรํ กตฺวา เยน ภควา เตนญฺชลิํ ปณาเมตฺวา ภควนฺตํ คาถาย อชฺฌภาสิ|
    count |๓๔๕|
      block |ปุจฺฉาม สตฺถารมโนมปญฺญํ ทิฏฺเฐว ธมฺเม โย วิจิกิจฺฉานํ เฉตฺตา|
      block |อคฺคาฬเว กาลมกาสิ ภิกฺขุ ญาโต ยสสฺสี อภินิพฺพุตตฺโตฯ|
    count |๓๔๖|
      block |นิคฺโรธกปฺโป อิติ ตสฺส นามํ ตยา กตํ ภควา พฺราหฺมณสฺส|
      block |โส ตํ นมสฺสํ อจริ มุตฺยเปกฺโข อารทฺธวีริโย ทฬฺหธมฺมทสฺสีฯ|
    count |๓๔๗|
      block |ตํ สาวกํ สกฺย มยมฺปิ สพฺเพ อญฺญาตุมิจฺฉาม สมนฺตจกฺขุ|
      block |สมวฏฺฐิตา โน สวนาย โสตา ตุวํ โน สตฺถา ตฺวมนุตฺตโรสิฯ|
    count |๓๔๘|
      block |ฉินฺเทว โน วิจิกิจฺฉํ พฺรูหิ เมตํ ปรินิพฺพุตํ เวทย ภูริปญฺญ|
      block |มชฺเฌว โน ภาส สมนฺตจกฺขุ สกฺโกว เทวาน สหสฺสเนตฺโตฯ|
    count |๓๔๙|
      block |เย เกจิ คนฺถา อิธ โมหมคฺคา อญฺญาณปกฺขา วิจิกิจฺฉฐานา|
      block |ตถาคตํ ปตฺวา น เต ภวนฺติ จกฺขุญฺหิ เอตํ ปรมํ นรานํฯ|
    count |๓๕๐|
      block |โน เจ หิ ชาตุ ปุริโส กิเลเส วาโต ยถา อพฺภธนํ วิหาเน|
      block |ตโมวสฺส นิวุโต สพฺพโลโก น โชติมนฺโตปิ นรา ตเปยฺยุํฯ|
    count |๓๕๑|
      block |ธีรา จ ปชฺโชตกรา ภวนฺติ ตํ ตํ อหํ วีร ตเถว มญฺเญ|
      block |วิปสฺสินํ ชานมุปาคมุมฺหา ปริสาสุ โน อาวิกโรหิ กปฺปํฯ|
    count |๓๕๒|
      block |ขิปฺปํ คิรํ เอรย วคฺคุ วคฺคุํ หํโสว ปคฺคยฺห สณิกํ นิกูช|
      block |พินฺทุสฺสเรน สุวิกปฺปิเตน สพฺเพว เต อุชฺชุคตา สุโณมฯ|
    count |๓๕๓|
      block |ปหีนชาติมรณํ อเสสํ นิคฺคยฺห โธนํ วเทสฺสามิ ธมฺมํ|
      block |น กามกาโร หิ ปุถุชฺชนานํ สงฺเขยฺยกาโร จ ตถาคตานํฯ|
    count |๓๕๔|
      block |สมฺปนฺนเวยฺยากรณํ ตเวทํ สมุชฺชุปญฺญสฺส สมุคฺคหีตํ|
      block |อยมญฺชลี ปจฺฉิโม สุปฺปณามิโต มา โมหยี ชานมโนมปญฺญฯ|
    count |๓๕๕|
      block |ปโรวรํ อริยธมฺมํ วิทิตฺวา มา โมหยี ชานมโนมวีร|
      block |วาริํ ยถา ฆมฺมนิ ฆมฺมตตฺโต วาจาภิกงฺขามิ สุตํ ปวสฺส ฯ|
    count |๓๕๖|
      block |ยทตฺถิกํ พฺรหฺมจริยํ อจรี กปฺปายโน กจฺจิสฺส ตํ อโมฆํ|
      block |นิพฺพายิ โส อาทุ สอุปาทิเสโส ยถา วิมุตฺโต อหุ ตํ สุโณมฯ|
    count |๓๕๗|
      block |อจฺเฉจฺฉิ ตณฺหํ อิธ นามรูเป อิติ ภควา|
      block |กณฺหสฺส โสตํ ทีฆรตฺตานุสยิตํ|
      block |อตาริ ชาติํ มรณํ อเสสํ|
      block |อิจฺจพฺรวี ภควา ปญฺจเสฏฺโฐฯ|
    count |๓๕๘|
      block |เอส สุตฺวา ปสีทามิ วโจ เต อิสิสตฺตม|
      block |อโมฆํ กิร เม ปุฏฺฐํ น มํ วญฺเจสิ พฺราหฺมโณฯ|
    count |๓๕๙|
      block |ยถาวาที ตถาการี อหุ พุทฺธสฺส สาวโก|
      block |อจฺฉิทา มจฺจุโน ชาลํ ตตํ มายาวิโน ทฬฺหํฯ|
    count |๓๖๐|
      block |อทฺทสา ภควา อาทิํ อุปาทานสฺส กปฺปิโย|
      block |อจฺจคา วต กปฺปายโน มจฺจุเธยฺยํ สุทุตฺตรนฺติฯ|
    stand |นิคฺโรธกปฺปสุตฺตํ ทฺวาทสมํ นิฏฺฐิตํฯ|
  block |๑๓ สมฺมาปริพฺพาชนียสุตฺตํ|
    count |๓๖๑|
      block |ปุจฺฉามิ มุนิํ ปหูตปญฺญํ|
      block |ติณฺณํ ปารงฺคตํ ปรินิพฺพุตํ ฐิตตฺตํ|
      block |นิกฺขมฺม ฆรา ปนุชฺช กาเม กถํ ภิกฺขุ|
      block |สมฺมา โส โลเก ปริพฺพเชยฺยฯ|
    count |๓๖๒|
      block |ยสฺส มงฺคลา สมูหตา อิติ ภควา|
      block |อุปฺปาตา สุปินา จ ลกฺขณา จ|
      block |โส มงฺคลโทสวิปฺปหีโน|
      block |สมฺมา โส โลเก ปริพฺพเชยฺยฯ|
    count |๓๖๓|
      block |ราคํ วินเยถ มานุเสสุ ทิพฺเพสุ กาเมสุ จาปิ ภิกฺขุ|
      block |อติกฺกมฺม ภวํ สเมจฺจ ธมฺมํ สมฺมา โส โลเก ปริพฺพเชยฺยฯ|
    count |๓๖๔|
      block |วิปิฏฺฐิกตฺวาน เปสุณานิ โกธํ กทริยํ ชเหยฺย ภิกฺขุ|
      block |อนุโรธวิโรธวิปฺปหีโน สมฺมา โส โลเก ปริพฺพเชยฺยฯ|
    count |๓๖๕|
      block |หิตฺวาน ปิยญฺจ อปฺปิยญฺจ อนุปาทาย อนิสฺสิโต กุหิญฺจิ|
      block |สํโยชนิเยหิ วิปฺปมุตฺโต สมฺมา โส โลเก ปริพฺพเชยฺยฯ|
    count |๓๖๖|
      block |น โส อุปธีสุ สารเมติ อาทาเนสุ วิเนยฺย ฉนฺทราคํ|
      block |โส อนิสฺสิโต อนญฺญเนยฺโย สมฺมา โส โลเก ปริพฺพเชยฺยฯ|
    count |๓๖๗|
      block |วจสา มนสา จ กมฺมุนา จ อวิรุทฺโธ สมฺมา วิทิตฺวา ธมฺมํ|
      block |นิพฺพานปทาภิปตฺถยาโน สมฺมา โส โลเก ปริพฺพเชยฺยฯ|
    count |๓๖๘|
      block |โย วนฺทติ มนฺติ นุณฺณเมยฺย อกฺกุฏฺโฐปิ น สนฺธิเยถ ภิกฺขุ|
      block |ลทฺธา ปรโภชนํ น มชฺเช สมฺมา โส โลเก ปริพฺพเชยฺยฯ|
    count |๓๖๙|
      block |โลภญฺจ ภวญฺจ วิปฺปหาย วิรโต เฉทนพนฺธนา จ ภิกฺขุ|
      block |โส ติณฺณกถํกโถ วิสลฺโล สมฺมา โส โลเก ปริพฺพเชยฺยฯ|
    count |๓๗๐|
      block |สารุปฺปํ อตฺตโน วิทิตฺวา โน จ ภิกฺขุ หิํเสยฺย กญฺจิ โลเก|
      block |ยถา ตถิยํ วิทิตฺวา ธมฺมํ สมฺมา โส โลเก ปริพฺพเชยฺยฯ|
    count |๓๗๑|
      block |ยสฺสานุสยา น สนฺติ เกจิ มูลา จ อกุสลา สมูหตาเส|
      block |โส นิราโส อนาสิสาโน สมฺมา โส โลเก ปริพฺพเชยฺยฯ|
    count |๓๗๒|
      block |อาสวขีโณ ปหีนมาโน สพฺพํ ราคปถํ อุปาติวตฺโต|
      block |ทนฺโต ปรินิพฺพุโต ฐิตตฺโต สมฺมา โส โลเก ปริพฺพเชยฺยฯ|
    count |๓๗๓|
      block |สทฺโธ สุตวา นิยามทสฺสี วคฺคคเตสุ น วคฺคสาริ ธีโร|
      block |โลภํ โทสํ วิเนยฺย ปฏิฆํ สมฺมา โส โลเก ปริพฺพเชยฺยฯ|
    count |๓๗๔|
      block |สํสุทฺธชิโน วิวฏฺฏจฺฉโท ธมฺเมสุ วสี ปารคู อเนโช|
      block |สงฺขารนิโรธญาณกุสโล สมฺมา โส โลเก ปริพฺพเชยฺยฯ|
    count |๓๗๕|
      block |อตีเตสุ อนาคเตสุ จาปิ กปฺปาตีโต อติจฺจสุทฺธิปญฺโญ|
      block |สพฺพายตเนหิ วิปฺปมุตฺโต สมฺมา โส โลเก ปริพฺพเชยฺยฯ|
    count |๓๗๖|
      block |อญฺญาย ปทํ สเมจฺจ ธมฺมํ วิวฏํ ทิสฺวาน ปหานมาสวานํ|
      block |สพฺพุปธีนํ ปริกฺขยาโน สมฺมา โส โลเก ปริพฺพเชยฺยฯ|
    count |๓๗๗|
      block |อทฺธา หิ ภควา ตเถว เอตํ โย โส เอวํวิหารี ทนฺโต ภิกฺขุ|
      block |สพฺพสํโยชนโยควีติวตฺโต สมฺมา โส โลเก ปริพฺพเชยฺยาติฯ|
    stand |สมฺมาปริพฺพาชนียสุตฺตํ เตรสมํ นิฏฺฐิตํฯ|
  block |๑๔ ธมฺมิกสุตฺตํ|
    block |เอวํ เม สุตํ เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข ธมฺมิโก อุปาสโก ปญฺจหิ อุปาสกสเตหิ สทฺธิํ เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข ธมฺมิโก อุปาสโก ภควนฺตํ คาถาหิ อชฺฌภาสิ|
    count |๓๗๘|
      block |ปุจฺฉามิ ตํ โคตม ภูริปญฺญ กถํกโร สาวโก สาธุ โหติ|
      block |โย วา อคารา อนคารเมติ อคาริโน วา ปนุปาสกาเสฯ|
    count |๓๗๙|
      block |ตุวญฺหิ โลกสฺส สเทวกสฺส คติํ ปชานาสิ ปรายณญฺจ|
      block |น จตฺถิ ตุลฺโย นิปุณตฺถทสฺสี ตุวญฺหิ พุทฺธํ ปวรํ วทนฺติฯ|
    count |๓๘๐|
      block |สพฺพํ ตุวํ ญาณมเวจฺจ ธมฺมํ ปกาเสสิ สตฺเต อนุกมฺปมาโน|
      block |วิวฏฺฏจฺฉโทสิ สมนฺตจกฺขุ วิโรจสิ วิมโล สพฺพโลเกฯ|
    count |๓๘๑|
      block |อาคญฺฉิ เต สนฺติเก นาคราชา เอราวโณ นาม ชิโนติ สุตฺวา|
      block |โสปิ ตยา มนฺตยิตฺวาชฺฌคมา สาธูติ สุตฺวาน ปตีตรูโปฯ|
    count |๓๘๒|
      block |ราชาปิ ตํ เวสฺสวโณ กุเวโร อุเปติ ธมฺมํ ปริปุจฺฉมาโน|
      block |ตสฺสาปิ ตฺวํ ปุจฺฉิโต พฺรูสิ ธีร โส จาปิ สุตฺวาน ปตีตรูโปฯ|
    count |๓๘๓|
      block |เย เกจิเม ติตฺถิยา วาทสีลา อาชีวกา วา ยทิ วา นิคณฺฐา|
      block |ปญฺญาย ตํ นาติตรนฺติ สพฺเพ ฐิโต วชนฺตํ วิย สีฆคามิํฯ|
    count |๓๘๔|
      block |เย เกจิเม พฺราหฺมณา วาทสีลา วุทฺธา จาปิ พฺราหฺมณา สนฺติ เกจิ|
      block |สพฺเพ ตยิ อตฺถพทฺธา ภวนฺติ เย จาปิ อญฺเญ วาทิโน มญฺญมานาฯ|
    count |๓๘๕|
      block |อยญฺหิ ธมฺโม นิปุโณ สุโข จ โยยํ ตยา ภควา สุปฺปวุตฺโต|
      block |ตเมว สพฺเพปิ สุสฺสูสมานา ตํ โน วท ปุจฺฉิโต พุทฺธเสฏฺฐฯ|
    count |๓๘๖|
      block |สพฺเพปิ เม ภิกฺขโว สนฺนิสินฺนา อุปาสกา จาปิ ตเถว โสตุํ|
      block |สุณนฺตุ ธมฺมํ วิมเลนานุพุทฺธํ สุภาสิตํ วาสวสฺเสว เทวาฯ|
    count |๓๘๗|
      block |สุณาถ เม ภิกฺขโว สาวยามิ โว ธมฺมํ ธุตํ ตญฺจ จราถ สพฺเพ|
      block |อิริยาปถํ ปพฺพชิตานุโลมิกํ เสเวถ นํ อตฺถทโส มุตีมาฯ|
    count |๓๘๘|
      block |โน เว วิกาเล วิจเรยฺย ภิกฺขุ คาเม จ ปิณฺฑาย จเรยฺย กาเล|
      block |อกาลจาริญฺหิ สชนฺติ สงฺคา ตสฺมา วิกาเล น จรนฺติ พุทฺธาฯ|
    count |๓๘๙|
      block |รูปา จ สทฺทา จ รสา จ คนฺธา ผสฺสา จ เย สมฺมทยนฺติ สตฺเต|
      block |เอเตสุ ธมฺเมสุ วิเนยฺย ฉนฺทํ กาเลน โส ปวิเส ปาตราสํฯ|
    count |๓๙๐|
      block |ปิณฺฑญฺจ ภิกฺขุ สมเยน ลทฺธา เอโก ปฏิกฺกมฺม รโห นิสีเท|
      block |อชฺฌตฺตจินฺตี น มโน พหิทฺธา นิจฺฉารเย สงฺคหิตตฺตภาโวฯ|
    count |๓๙๑|
      block |สเจปิ โส สลฺลเป สาวเกน อญฺเญน วา เกนจิ ภิกฺขุนา วา|
      block |ธมฺมํ ปณีตํ ตมุทาหเรยฺย น เปสุณํ โนปิ ปรูปวาทํฯ|
    count |๓๙๒|
      block |วาทญฺหิ เอเก ปฏิเสนิยนฺติ น เต ปสํสาม ปริตฺตปญฺเญ|
      block |ตโต ตโต เน ปสชนฺติ สงฺคา จิตฺตญฺหิ เต ตตฺถ คเมนฺติ ทูเรฯ|
    count |๓๙๓|
      block |ปิณฺฑํ วิหารํ สยนาสนญฺจ อาปญฺจ สงฺฆาฏิรชูปวาหนํ|
      block |สุตฺวาน ธมฺมํ สุคเตน เทสิตํ สงฺขาย เสเว วรปญฺญสาวโกฯ|
    count |๓๙๔|
      block |ตสฺมา หิ ปิณฺเฑ สยนาสเน จ อาเป จ สงฺฆาฏิรชูปวาหเน|
      block |เอเตสุ ธมฺเมสุ อนูปลิตฺโต ภิกฺขุ ยถา โปกฺขเร วาริพินฺทุฯ|
    count |๓๙๕|
      block |คหฏฺฐวตฺตํ ปน โว วทามิ ยถากโร สาวโก สาธุ โหติ|
      block |น เหส ลพฺภา สปริคฺคเหน ผสฺเสตุํ โย เกวโล ภิกฺขุธมฺโมฯ|
    count |๓๙๖|
      block |ปาณํ น หเน น จ ฆาตเยยฺย น จานุชญฺญา หนตํ ปเรสํ|
      block |สพฺเพสุ ภูเตสุ นิธาย ทณฺฑํ เย ถาวรา เย จ ตสา สนฺติ โลเกฯ|
    count |๓๙๗|
      block |ตโต อทินฺนํ ปริวชฺชเยยฺย กิญฺจิ กฺวจิ สาวโก พุชฺฌมาโน|
      block |น หารเย หรตํ นานุชญฺญา สพฺพํ อทินฺนํ ปริวชฺชเยยฺยฯ|
    count |๓๙๘|
      block |อพฺรหฺมจริยํ ปริวชฺชเยยฺย องฺคารกาสุํ ชลิตํว วิญฺญู|
      block |อสมฺภุณนฺโต ปน พฺรหฺมจริยํ ปรสฺส ทารํ น อติกฺกเมยฺยฯ|
    count |๓๙๙|
      block |สภคฺคโต วา ปริสคฺคโต วา เอกสฺส เวโก น มุสา ภเณยฺย|
      block |น ภาณเย ภณตํ นานุชญฺญา สพฺพํ อภูตํ ปริวชฺชเยยฺยฯ|
    count |๔๐๐|
      block |มชฺชญฺจ ปานํ น สมาจเรยฺย ธมฺมํ อิมํ โรจเย โย คหฏฺโฐ|
      block |น ปายเย ปิวตํ นานุชญฺญา อุมฺมาทนนฺตํ อิติ นํ วิทิตฺวาฯ|
    count |๔๐๑|
      block |มทา หิ ปาปานิ กโรนฺติ พาลา กาเรนฺติ จญฺเญปิ ชเน ปมตฺเต|
      block |เอตํ อปุญฺญายตนํ วิวชฺชเย อุมฺมาทนํ โมหนํ พาลกนฺตํฯ|
    count |๔๐๒|
      block |ปาณํ น หเน น จาทินฺนมาทิเย มุสา น ภาเส น จ มชฺชโป สิยา|
      block |อพฺรหฺมจริยา วิรเมยฺย เมถุนา รตฺติํ น ภุญฺเชยฺย วิกาลโภชนํฯ|
    count |๔๐๓|
      block |มาลํ น ธาเร น จ คนฺธมาจเร มญฺเจ ฉมายํ ว สเยถ สนฺถเต|
      block |เอตญฺหิ อฏฺฐงฺคิกมาหุโปสถํ พุทฺเธน ทุกฺขนฺตคุนา ปกาสิตํฯ|
    count |๔๐๔|
      block |ตโต จ ปกฺขสฺสุปวสฺสุโปสถํ จาตุทฺทสิํ ปญฺจทสิญฺจ อฏฺฐมิํ|
      block |ปาฏิหาริยปกฺขญฺจ ปสนฺนมานโส อฏฺฐงฺคุเปตํ สุสมตฺตรูปํฯ|
    count |๔๐๕|
      block |ตโต จ ปาโต อุปวุตฺถุโปสโถ อนฺเนน ปาเนน จ ภิกฺขุสงฺฆํ|
      block |ปสนฺนจิตฺโต อนุโมทมาโน ยถารหํ สํวิภเชถ วิญฺญูฯ|
    count |๔๐๖|
      block |ธมฺเมน มาตาปิตโร ภเรยฺย ปโยชเย ธมฺมิกํ โส วณิชฺชํ|
      block |เอตํ คิหี วตฺตยมปฺปมตฺโต สยมฺปเภ นาม อุเปติ เทเวติฯ|
      block |รตนามคนฺโธ หิริ จ มงฺคลํ สูจิโลเมน|
      block |ธมฺมจริยญฺจ พฺราหฺมโณ นาวา กิํสีลมุฏฺฐานํฯ|
      block |ราหุโล ปุน กปฺโป จ ปริพฺพาชนิยํ ตถา|
      block |ธมฺมิกญฺจ วิทุโน อาหุ จูฬวคฺคนฺติ จุทฺทสาติฯ|
    stand |ธมฺมิกสุตฺตํ จุทฺทสมํ นิฏฺฐิตํฯ|
    stand |จูฬวคฺโค ทุติโย นิฏฺฐิโตฯ|
    block |ตสฺสุทฺทานํ|
