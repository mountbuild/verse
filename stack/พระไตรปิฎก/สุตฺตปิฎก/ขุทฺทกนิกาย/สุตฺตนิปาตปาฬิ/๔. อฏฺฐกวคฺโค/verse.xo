block |๔ อฏฺฐกวคฺโค|
  block |๑ กามสุตฺตํ|
    count |๗๗๒|
      block |กามํ กามยมานสฺส ตสฺส เจ ตํ สมิชฺฌติ|
      block |อทฺธา ปีติมโน โหติ ลทฺธา มจฺโจ ยทิจฺฉติฯ|
    count |๗๗๓|
      block |ตสฺส เจ กามยานสฺส ฉนฺทชาตสฺส ชนฺตุโน|
      block |เต กามา ปริหายนฺติ สลฺลวิทฺโธว รุปฺปติฯ|
    count |๗๗๔|
      block |โย กาเม ปริวชฺเชติ สปฺปสฺเสว ปทา สิโร|
      block |โสมํ วิสตฺติกํ โลเก สโต สมติวตฺตติฯ|
    count |๗๗๕|
      block |เขตฺตํ วตฺถุํ หิรญฺญํ วา ควสฺสํ ทาสโปริสํ|
      block |ถิโย พนฺธู ปุถุ กาเม โย นโร อนุคิชฺฌติฯ|
    count |๗๗๖|
      block |อพลา นํ พลียนฺติ มทฺทนฺเตนํ ปริสฺสยา|
      block |ตโต นํ ทุกฺขมนฺเวติ นาวํ ภินฺนมิโวทกํฯ|
    count |๗๗๗|
      block |ตสฺมา ชนฺตุ สทา สโต กามานิ ปริวชฺชเย|
      block |เต ปหาย ตเร โอฆํ นาวํ สิตฺวาว ปารคูติฯ|
    stand |กามสุตฺตํ ปฐมํ นิฏฺฐิตํฯ|
  block |๒ คุหฏฺฐกสุตฺตํ|
    count |๗๗๘|
      block |สตฺโต คุหายํ พหุนาภิฉนฺโน ติฏฺฐํ นโร โมหนสฺมิํ ปคาฬฺโห|
      block |ทูเร วิเวกา หิ ตถาวิโธ โส กามา หิ โลเก น หิ สุปฺปหายาฯ|
    count |๗๗๙|
      block |อิจฺฉานิทานา ภวสาตพทฺธา เต ทุปฺปมุญฺจา น หิ อญฺญโมกฺขา|
      block |ปจฺฉา ปุเร วาปิ อเปกฺขมานา อิเมว กาเม ปุริเมว ชปฺปํฯ|
    count |๗๘๐|
      block |กาเมสุ คิทฺธา ปสุตา ปมูฬฺหา อวทานิยา เต วิสเม นิวิฏฺฐา|
      block |ทุกฺขูปนีตา ปริเทวยนฺติ กิํสู ภวิสฺสาม อิโต จุตาเสฯ|
    count |๗๘๑|
      block |ตสฺมา หิ สิกฺเขถ อิเธว ชนฺตุ ยํ กิญฺจิ ชญฺญา วิสมนฺติ โลเก|
      block |น ตสฺส เหตู วิสมํ จเรยฺย อปฺปญฺหิทํ ชีวิตมาหุ ธีราฯ|
    count |๗๘๒|
      block |ปสฺสามิ โลเก ปริผนฺทมานํ ปชํ อิมํ ตณฺหคตํ ภเวสุ|
      block |หีนา นรา มจฺจุมุเข ลปนฺติ อวีตตณฺหาเส ภวาภเวสุฯ|
    count |๗๘๓|
      block |มมายิเต ปสฺสถ ผนฺทมาเน มจฺเฉว อปฺโปทเก ขีณโสเต|
      block |เอตมฺปิ ทิสฺวา อมโม จเรยฺย ภเวสุ อาสตฺติมกุพฺพมาโนฯ|
    count |๗๘๔|
      block |อุโภสุ อนฺเตสุ วิเนยฺย ฉนฺทํ ผสฺสํ ปริญฺญาย อนานุคิทฺโธ|
      block |ยทตฺตครหี ตทกุพฺพมาโน น ลิปฺปตี ทิฏฺฐสุเตสุ ธีโรฯ|
    count |๗๘๕|
      block |สญฺญํ ปริญฺญา วิตเรยฺย โอฆํ ปริคฺคเหสุ มุนิ โนปลิตฺโต|
      block |อพฺพูฬฺหสลฺโล จรมปฺปมตฺโต นาสีสตี โลกมิมํ ปรญฺจาติฯ|
    stand |คุหฏฺฐกสุตฺตํ ทุติยํ นิฏฺฐิตํฯ|
  block |๓ ทุฏฺฐฏฺฐกสุตฺตํ|
    count |๗๘๖|
      block |วทนฺติ เว ทุฏฺฐมนาปิ เอเก อโถปิ เว สจฺจมนา วทนฺติ|
      block |วาทญฺจ ชาตํ มุนิ โน อุเปติ ตสฺมา มุนี นตฺถิ ขิโล กุหิญฺจิฯ|
    count |๗๘๗|
      block |สกญฺหิ ทิฏฺฐิํ กถมจฺจเยยฺย ฉนฺทานุนีโต รุจิยา นิวิฏฺโฐ|
      block |สยํ สมตฺตานิ ปกุพฺพมาโน ยถา หิ ชาเนยฺย ตถา วเทยฺยฯ|
    count |๗๘๘|
      block |โย อตฺตโน สีลวตานิ ชนฺตุ อนานุปุฏฺโฐว ปเรส ปาว|
      block |อนริยธมฺมํ กุสลา ตมาหุ โย อาตุมานํ สยเมว ปาวฯ|
    count |๗๘๙|
      block |สนฺโต จ ภิกฺขุ อภินิพฺพุตตฺโต อิติหนฺติ สีเลสุ อกตฺถมาโน|
      block |ตมริยธมฺมํ กุสลา วทนฺติ ยสฺสุสฺสทา นตฺถิ กุหิญฺจิ โลเกฯ|
    count |๗๙๐|
      block |ปกปฺปิตา สงฺขตา ยสฺส ธมฺมา ปุรกฺขตา สนฺติ อวีวทาตา|
      block |ยทตฺตนิ ปสฺสติ อานิสํสํ ตํ นิสฺสิโต กุปฺปปฏิจฺจ สนฺติํฯ|
    count |๗๙๑|
      block |ทิฏฺฐีนิเวสา น หิ สฺวาติวตฺตา ธมฺเมสุ นิจฺเฉยฺย สมุคฺคหีตํ|
      block |ตสฺมา นโร เตสุ นิเวสเนสุ นิรสฺสตี อาทิยตี จ ธมฺมํฯ|
    count |๗๙๒|
      block |โธนสฺส หิ นตฺถิ กุหิญฺจิ โลเก ปกปฺปิตา ทิฏฺฐิ ภวาภเวสุ|
      block |มายญฺจ มานญฺจ ปหาย โธโน ส เกน คจฺเฉยฺย อนูปโย โสฯ|
    count |๗๙๓|
      block |อุปโย หิ ธมฺเมสุ อุเปติ วาทํ อนูปยํ เกน กถํ วเทยฺย|
      block |อตฺตา นิรตฺตา น หิ ตสฺส อตฺถิ อโธสิ โส ทิฏฺฐิมิเธว สพฺพนฺติฯ|
    stand |ทุฏฺฐฏฺฐกสุตฺตํ ตติยํ นิฏฺฐิตํฯ|
  block |๔ สุทฺธฏฺฐกสุตฺตํ|
    count |๗๙๔|
      block |ปสฺสามิ สุทฺธํ ปรมํ อโรคํ ทิฏฺเฐน สํสุทฺธิ นรสฺส โหติ|
      block |เอวาภิชานํ ปรมนฺติ ญตฺวา สุทฺธานุปสฺสีติ ปจฺเจติ ญาณํฯ|
    count |๗๙๕|
      block |ทิฏฺเฐน เจ สุทฺธิ นรสฺส โหติ ญาเณน วา โส ปชหาติ ทุกฺขํ|
      block |อญฺเญน โส สุชฺฌติ โสปธีโก ทิฏฺฐี หิ นํ ปาว ตถา วทานํฯ|
    count |๗๙๖|
      block |น พฺราหฺมโณ อญฺญโต สุทฺธิมาห ทิฏฺเฐ สุเต สีลวเต มุเต วา|
      block |ปุญฺเญ จ ปาเป จ อนูปลิตฺโต อตฺตญฺชโห นยิธ ปกุพฺพมาโนฯ|
    count |๗๙๗|
      block |ปุริมํ ปหาย อปรํ สิตาเส เอชานุคา เต น ตรนฺติ สงฺคํ|
      block |เต อุคฺคหายนฺติ นิรสฺสชนฺติ กปีว สาขํ ปมุญฺจํ คหายํ ฯ|
    count |๗๙๘|
      block |สยํ สมาทาย วตานิ ชนฺตุ อุจฺจาวจํ คจฺฉติ สญฺญสตฺโต|
      block |วิทฺวา จ เวเทหิ สเมจฺจ ธมฺมํ น อุจฺจาวจํ คจฺฉติ ภูริปญฺโญฯ|
    count |๗๙๙|
      block |ส สพฺพธมฺเมสุ วิเสนิภูโต ยํ กิญฺจิ ทิฏฺฐํ ว สุตํ มุตํ วา|
      block |ตเมว ทสฺสิํ วิวฏํ จรนฺตํ เกนีธ โลกสฺมิ วิกปฺปเยยฺยฯ|
    count |๘๐๐|
      block |น กปฺปยนฺติ น ปุเรกฺขโรนฺติ อจฺจนฺตสุทฺธีติ น เต วทนฺติ|
      block |อาทานคนฺถํ คถิตํ วิสชฺช อาสํ น กุพฺพนฺติ กุหิญฺจิ โลเกฯ|
    count |๘๐๑|
      block |สีมาติโค พฺราหฺมโณ ตสฺส นตฺถิ ญตฺวา ว ทิสฺวา ว สมุคฺคหีตํ|
      block |น ราคราคี น วิราครตฺโต ตสฺสีธ นตฺถี ปรมุคฺคหีตนฺติฯ|
    stand |สุทฺธฏฺฐกสุตฺตํ จตุตฺถํ นิฏฺฐิตํฯ|
  block |๕ ปรมฏฺฐกสุตฺตํ|
    count |๘๐๒|
      block |ปรมนฺติ ทิฏฺฐีสุ ปริพฺพสาโน ยทุตฺตริ กุรุเต ชนฺตุ โลเก|
      block |หีนาติ อญฺเญ ตโต สพฺพมาห ตสฺมา วิวาทานิ อวีติวตฺโตฯ|
    count |๘๐๓|
      block |ยทตฺตนี ปสฺสติ อานิสํสํ ทิฏฺเฐ สุเต สีลวเต มุเต วา|
      block |ตเทว โส ตตฺถ สมุคฺคหาย นิหีนโต ปสฺสติ สพฺพมญฺญํฯ|
    count |๘๐๔|
      block |ตํ วาปิ คนฺถํ กุสลา วทนฺติ ยํ นิสฺสิโต ปสฺสติ หีนมญฺญํ|
      block |ตสฺมา หิ ทิฏฺฐํ ว สุตํ มุตํ วา สีลพฺพตํ ภิกฺขุ น นิสฺสเยยฺยฯ|
    count |๘๐๕|
      block |ทิฏฺฐิมฺปิ โลกสฺมิํ น กปฺปเยยฺย ญาเณน วา สีลวเตน วาปิ|
      block |สโมติ อตฺตานมนูปเนยฺย หีโน น มญฺเญถ วิเสสิ วาปิฯ|
    count |๘๐๖|
      block |อตฺตํ ปหาย อนุปาทิยาโน ญาเณปิ โส นิสฺสยํ โน กโรติ|
      block |ส เว วิยตฺเตสุ น วคฺคสารี ทิฏฺฐิมฺปิ โส น ปจฺเจติ กิญฺจิฯ|
    count |๘๐๗|
      block |ยสฺสูภยนฺเต ปณิธีธ นตฺถิ ภวาภวาย อิธ วา หุรํ วา|
      block |นิเวสนา ตสฺส น สนฺติ เกจิ ธมฺเมสุ นิจฺเฉยฺย สมุคฺคหีตํฯ|
    count |๘๐๘|
      block |ตสฺสีธ ทิฏฺเฐ ว สุเต มุเต วา ปกปฺปิตา นตฺถิ อณูปิ สญฺญา|
      block |ตํ พฺราหฺมณํ ทิฏฺฐิมนาทิยานํ เกนีธ โลกสฺมิํ วิกปฺปเยยฺยฯ|
    count |๘๐๙|
      block |น กปฺปยนฺติ น ปุเรกฺขโรนฺติ ธมฺมาปิ เตสํ น ปฏิจฺฉิตาเส|
      block |น พฺราหฺมโณ สีลวเตน เนยฺโย ปารงฺคโต น ปจฺเจติ ตาทีติฯ|
    stand |ปรมฏฺฐกสุตฺตํ ปญฺจมํ นิฏฺฐิตํฯ|
  block |๖ ชราสุตฺตํ|
    count |๘๑๐|
      block |อปฺปํ วต ชีวิตํ อิทํ โอรํ วสฺสสตาปิ มิยฺยติ|
      block |โย เจปิ อติจฺจ ชีวติ อถ โข โส ชรสาปิ มิยฺยติฯ|
    count |๘๑๑|
      block |โสจนฺติ ชนา มมายิเต น หิ สนฺติ นิจฺจา ปริคฺคหา|
      block |วินาภาวสนฺตเมวิทํ อิติ ทิสฺวา นาคารมาวเสฯ|
    count |๘๑๒|
      block |มรเณนปิ ตํ ปหียติ ยํ ปุริโส มมิทนฺติ มญฺญติ|
      block |เอตมฺปิ วิทิตฺวา ปณฺฑิโต น มมตฺตาย นเมถ มามโกฯ|
    count |๘๑๓|
      block |สุปิเนน ยถาปิ สงฺคตํ ปฏิพุทฺโธ ปุริโส น ปสฺสติ|
      block |เอวมฺปิ ปิยายิตํ ชนํ เปตํ กาลกตํ น ปสฺสติฯ|
    count |๘๑๔|
      block |ทิฏฺฐาปิ สุตาปิ เต ชนา เยสํ นามมิทํ ปวุจฺจติ|
      block |นามํเยวาวสิสฺสติ อกฺเขยฺยํ เปตสฺส ชนฺตุโนฯ|
    count |๘๑๕|
      block |โสกปฺปริเทวมจฺฉรํ น ชหนฺติ คิทฺธา มมายิเต|
      block |ตสฺมา มุนโย ปริคฺคหํ หิตฺวา อจริํสุ เขมทสฺสิโนฯ|
    count |๘๑๖|
      block |ปติลีนจรสฺส ภิกฺขุโน ภชมานสฺส วิวิตฺตมาสนํ|
      block |สามคฺคิยมาหุ ตสฺส ตํ โย อตฺตานํ ภวเน น ทสฺสเยฯ|
    count |๘๑๗|
      block |สพฺพตฺถ มุนี อนิสฺสิโต น ปิยํ กุพฺพติ โนปิ อปฺปิยํ|
      block |ตสฺมิํ ปริเทวมจฺฉรํ ปณฺเณ วาริ ยถา น ลิมฺปติ ฯ|
    count |๘๑๘|
      block |อุทพินฺทุ ยถาปิ โปกฺขเร ปทุเม วาริ ยถา น ลิมฺปติ|
      block |เอวํ มุนิ โนปลิมฺปติ ยทิทํ ทิฏฺฐสุตํ มุเตสุ วาฯ|
    count |๘๑๙|
      block |โธโน น หิ เตน มญฺญติ ยทิทํ ทิฏฺฐสุตํ มุเตสุ วา|
      block |นาญฺเญน วิสุทฺธิมิจฺฉติ น หิ โส รชฺชติ โน วิรชฺชตีติฯ|
    stand |ชราสุตฺตํ ฉฏฺฐํ นิฏฺฐิตํฯ|
  block |๗ ติสฺสเมตฺเตยฺยสุตฺตํ|
    count |๘๒๐|
      block |เมถุนมนุยุตฺตสฺส อิจฺจายสฺมา ติสฺโส เมตฺเตยฺโย วิฆาตํ พฺรูหิ มาริส|
      block |สุตฺวาน ตว สาสนํ วิเวเก สิกฺขิสฺสามเสฯ|
    count |๘๒๑|
      block |เมถุนมนุยุตฺตสฺส เมตฺเตยฺยาติ ภควา มุสฺสเต วาปิ สาสนํ|
      block |มิจฺฉา จ ปฏิปชฺชติ เอตํ ตสฺมิํ อนาริยํฯ|
    count |๘๒๒|
      block |เอโก ปุพฺเพ จริตฺวาน เมถุนํ โย นิเสวติ|
      block |ยานํ ภนฺตํ ว ตํ โลเก หีนมาหุ ปุถุชฺชนํฯ|
    count |๘๒๓|
      block |ยโส กิตฺติ จ ยา ปุพฺเพ หายเต วาปิ ตสฺส สา|
      block |เอตมฺปิ ทิสฺวา สิกฺเขถ เมถุนํ วิปฺปหาตเวฯ|
    count |๘๒๔|
      block |สงฺกปฺเปหิ ปเรโต โส กปโณ วิย ฌายติ|
      block |สุตฺวา ปเรสํ นิคฺโฆสํ มงฺกุ โหติ ตถาวิโธฯ|
    count |๘๒๕|
      block |อถ สตฺถานิ กุรุเต ปรวาเทหิ โจทิโต|
      block |เอส ขฺวสฺส มหาเคโธ โมสวชฺชํ ปคาหติฯ|
    count |๘๒๖|
      block |ปณฺฑิโตติ สมญฺญาโต เอกจริยํ อธิฏฺฐิโต|
      block |อถาปิ เมถุเน ยุตฺโต มนฺโทว ปริกิสฺสติ ฯ|
    count |๘๒๗|
      block |เอตมาทีนวํ ญตฺวา มุนิ ปุพฺพาปเร อิธ|
      block |เอกจริยํ ทฬฺหํ กยิรา น นิเสเวถ เมถุนํฯ|
    count |๘๒๘|
      block |วิเวกญฺเญว สิกฺเขถ เอตทริยานมุตฺตมํ|
      block |น เตน เสฏฺโฐ มญฺเญถ ส เว นิพฺพานสนฺติเกฯ|
    count |๘๒๙|
      block |ริตฺตสฺส มุนิโน จรโต กาเมสุ อนเปกฺขิโน|
      block |โอฆติณฺณสฺส ปิหยนฺติ กาเมสุ คธิตา ปชาติฯ|
    stand |ติสฺสเมตฺเตยฺยสุตฺตํ สตฺตมํ นิฏฺฐิตํฯ|
  block |๘ ปสูรสุตฺตํ|
    count |๘๓๐|
      block |อิเธว สุทฺธิ อิติ วาทยนฺติ นาญฺเญสุ ธมฺเมสุ วิสุทฺธิมาหุ|
      block |ยํ นิสฺสิตา ตตฺถ สุภํ วทานา ปจฺเจกสจฺเจสุ ปุถู นิวิฏฺฐาฯ|
    count |๘๓๑|
      block |เต วาทกามา ปริสํ วิคยฺห พาลํ ทหนฺตี มิถุ อญฺญมญฺญํ|
      block |วทนฺติ เต อญฺญสิตา กโถชฺชํ ปสํสกามา กุสลา วทานาฯ|
    count |๘๓๒|
      block |ยุตฺโต กถายํ ปริสาย มชฺเฌ ปสํสมิจฺฉํ วินิฆาติ โหติ|
      block |อปาหตสฺมิํ ปน มงฺกุ โหติ นินฺทาย โส กุปฺปติ รนฺธเมสีฯ|
    count |๘๓๓|
      block |ยมสฺส วาทํ ปริหีนมาหุ อปาหตํ ปญฺหวิมํสกาเส|
      block |ปริเทวติ โสจติ หีนวาโท อุปจฺจคา มนฺติ อนุตฺถุนาติฯ|
    count |๘๓๔|
      block |เอเต วิวาทา สมเณสุ ชาตา เอเตสุ อุคฺฆาติ นิฆาติ โหติ|
      block |เอตมฺปิ ทิสฺวา วิรเม กโถชฺชํ น หญฺญทตฺถตฺถิปสํสลาภาฯ|
    count |๘๓๕|
      block |ปสํสิโต วา ปน ตตฺถ โหติ อกฺขาย วาทํ ปริสาย มชฺเฌ|
      block |โส หสฺสตี อุณฺณมตี จ เตน ปปฺปุยฺย ตมตฺถํ ยถา มโน อหุฯ|
    count |๘๓๖|
      block |ยา อุณฺณตี สาสฺส วิฆาตภูมิ มานาติมานํ วทเต ปเนโส|
      block |เอตมฺปิ ทิสฺวา น วิวาทเยถ น หิ เตน สุทฺธิํ กุสลา วทนฺติฯ|
    count |๘๓๗|
      block |สูโร ยถา ราชขาทาย ปุฏฺโฐ อภิคชฺชเมติ ปฏิสูรมิจฺฉํ|
      block |เยเนว โส เตน ปเลหิ สูร ปุพฺเพว นตฺถิ ยทิทํ ยุธายฯ|
    count |๘๓๘|
      block |เย ทิฏฺฐิมุคฺคยฺห วิวาทยนฺติ อิทเมว สจฺจนฺติ จ วาทยนฺติ|
      block |เต ตฺวํ วทสฺสู น หิ เตธ อตฺถิ วาทมฺหิ ชาเต ปฏิเสนิกตฺตาฯ|
    count |๘๓๙|
      block |วิเสนิกตฺวา ปน เย จรนฺติ ทิฏฺฐีหิ ทิฏฺฐิํ อวิรุชฺฌมานา|
      block |เตสุ ตฺวํ กิํ ลเภโถ ปสูร เยสีธ นตฺถี ปรมุคฺคหีตํฯ|
    count |๘๔๐|
      block |อถ ตฺวํ ปวิตกฺกมาคมา มนสา ทิฏฺฐิคตานิ จินฺตยนฺโต|
      block |โธเนน ยุคํ สมาคมา น หิ ตฺวํ สกฺขสิ สมฺปยาตเวติฯ|
    stand |ปสูรสุตฺตํ อฏฺฐมํ นิฏฺฐิตํฯ|
  block |๙ มาคณฺฑิยสุตฺตํ|
    count |๘๔๑|
      block |ทิสฺวาน ตณฺหํ อรติํ รคญฺจ นาโหสิ ฉนฺโท อปิ เมถุนสฺมิํ|
      block |กิเมวิทํ มุตฺตกรีสปุณฺณํ ปาทาปิ นํ สมฺผุสิตุํ น อิจฺเฉฯ|
    count |๘๔๒|
      block |เอตาทิสํ เจ รตนํ น อิจฺฉสิ นาริํ นรินฺเทหิ พหูหิ ปตฺถิตํ|
      block |ทิฏฺฐิคตํ สีลวตํ นุ ชีวิตํ ภวูปปตฺติญฺจ วเทสิ กีทิสํฯ|
    count |๘๔๓|
      block |อิทํ วทามีติ น ตสฺส โหติ มาคณฺฑิยาติ ภควา|
      block |ธมฺเมสุ นิจฺเฉยฺย สมุคฺคหีตํ|
      block |ปสฺสญฺจ ทิฏฺฐีสุ อนุคฺคหาย|
      block |อชฺฌตฺตสนฺติํ ปจินํ อทสฺสํฯ|
    count |๘๔๔|
      block |วินิจฺฉยา ยานิ ปกปฺปิตานิ อิติ มาคณฺฑิโย|
      block |เต เว มุนี พฺรูสิ อนุคฺคหาย|
      block |อชฺฌตฺตสนฺตีติ ยเมตมตฺถํ|
      block |กถํ นุ ธีเรหิ ปเวทิตํ ตํฯ|
    count |๘๔๕|
      block |น ทิฏฺฐิยา น สุติยา น ญาเณน มาคณฺฑิยาติ ภควา|
      block |สีลพฺพเตนาปิ น สุทฺธิมาห|
      block |อทิฏฺฐิยา อสฺสุติยา อญาณา|
      block |อสีลตา อพฺพตา โนปิ เตน|
      block |เอเต จ นิสฺสชฺช อนุคฺคหาย|
      block |สนฺโต อนิสฺสาย ภวํ น ชปฺเปฯ|
    count |๘๔๖|
      block |โน เจ กิร ทิฏฺฐิยา น สุติยา น ญาเณน อิติ มาคณฺฑิโย|
      block |สีลพฺพเตนาปิ น สุทฺธิมาห|
      block |อทิฏฺฐิยา อสฺสุติยา อญาณา|
      block |อสีลตา อพฺพตา โนปิ เตน|
      block |มญฺญามหํ โมมุหเมว ธมฺมํ|
      block |ทิฏฺฐิยา เอเก ปจฺเจนฺติ สุทฺธิํฯ|
    count |๘๔๗|
      block |ทิฏฺฐญฺจ นิสฺสาย อนุปุจฺฉมาโน มาคณฺฑิยาติ ภควา|
      block |สมุคฺคหีเตสุ ปโมหมาคา|
      block |อิโต จ นาทฺทกฺขิ อณุมฺปิ สญฺญํ|
      block |ตสฺมา ตุวํ โมมุหโต ทหาสิฯ|
    count |๘๔๘|
      block |สโม วิเสสี อุท วา นิหีโน โย มญฺญตี โส วิวเทถ เตน|
      block |ตีสุ วิธาสุ อวิกมฺปมาโน สโม วิเสสีติ น ตสฺส โหติฯ|
    count |๘๔๙|
      block |สจฺจนฺติ โส พฺราหฺมโณ กิํ วเทยฺย มุสาติ วา โส วิวเทถ เกน|
      block |ยสฺมิํ สมํ วิสมํ วาปิ นตฺถิ ส เกน วาทํ ปฏิสํยุเชยฺยฯ|
    count |๘๕๐|
      block |โอกํ ปหาย อนิเกตสารี คาเม อกุพฺพํ มุนิ สนฺถวานิ|
      block |กาเมหิ ริตฺโต อปุเรกฺขราโน กถํ น วิคฺคยฺห ชเนน กยิราฯ|
    count |๘๕๑|
      block |เยหิ วิวิตฺโต วิจเรยฺย โลเก น ตานิ อุคฺคยฺห วเทยฺย นาโค|
      block |ชลมฺพุชํ กณฺฑกํ วาริชํ ยถา ชเลน ปงฺเกน จนูปลิตฺตํ|
      block |เอวํ มุนี สนฺติวาโท อคิทฺโธ กาเม จ โลเก จ อนูปลิตฺโตฯ|
    count |๘๕๒|
      block |น เวทคู ทิฏฺฐิยายโก น มุติยา ส มานเมติ น หิ ตมฺมโย โส|
      block |น กมฺมุนา โนปิ สุเตน เนยฺโย อนูปนีโต ส นิเวสเนสุฯ|
    count |๘๕๓|
      block |สญฺญาวิรตฺตสฺส น สนฺติ คนฺถา ปญฺญาวิมุตฺตสฺส น สนฺติ โมหา|
      block |สญฺญญฺจ ทิฏฺฐิญฺจ เย อคฺคเหสุํ เต ฆฏฺฏยนฺตา วิจรนฺติ โลเกติฯ|
    stand |มาคณฺฑิยสุตฺตํ นวมํ นิฏฺฐิตํฯ|
  block |๑๐ ปุราเภทสุตฺตํ|
    count |๘๕๔|
      block |กถํทสฺสี กถํสีโล อุปสนฺโตติ วุจฺจติ|
      block |ตํ เม โคตม ปพฺรูหิ ปุจฺฉิโต อุตฺตมํ นรํฯ|
    count |๘๕๕|
      block |วีตตณฺโห ปุรา เภทา อิติ ภควา ปุพฺพมนฺตมนิสฺสิโต|
      block |เวมชฺเฌ นุปสงฺเขยฺโย ตสฺส นตฺถิ ปุรกฺขตํฯ|
    count |๘๕๖|
      block |อกฺโกธโน อสนฺตาสี อวิกตฺถี อกุกฺกุโจ|
      block |มนฺตภาณี อนุทฺธโต ส เว วาจายโต มุนิฯ|
    count |๘๕๗|
      block |นิราสตฺติ อนาคเต อตีตํ นานุโสจติ|
      block |วิเวกทสฺสี ผสฺเสสุ ทิฏฺฐีสุ จ น นียติ ฯ|
    count |๘๕๘|
      block |ปติลีโน อกุหโก อปิหาลุ อมจฺฉรี|
      block |อปฺปคพฺโภ อเชคุจฺโฉ เปสุเณยฺเย จ โน ยุโตฯ|
    count |๘๕๙|
      block |สาติเยสุ อนสฺสาวี อติมาเน จ โน ยุโต|
      block |สณฺโห จ ปฏิภานวา น สทฺโธ น วิรชฺชติฯ|
    count |๘๖๐|
      block |ลาภกมฺยา น สิกฺขติ อลาเภ จ น กุปฺปติ|
      block |อวิรุทฺโธ จ ตณฺหาย รเสสุ นานุคิชฺฌติฯ|
    count |๘๖๑|
      block |อุเปกฺขโก สทา สโต น โลเก มญฺญเต สมํ|
      block |น วิเสสี น นีเจยฺโย ตสฺส โน สนฺติ อุสฺสทาฯ|
    count |๘๖๒|
      block |ยสฺส นิสฺสยนา นตฺถิ ญตฺวา ธมฺมํ อนิสฺสิโต|
      block |ภวาย วิภวาย วา ตณฺหา ยสฺส น วิชฺชติฯ|
    count |๘๖๓|
      block |ตํ พฺรูมิ อุปสนฺโตติ กาเมสุ อนเปกฺขินํ|
      block |คนฺถา ตสฺส น วิชฺชนฺติ อตรี โส วิสตฺติกํฯ|
    count |๘๖๔|
      block |น ตสฺส ปุตฺตา ปสโว เขตฺตํ วตฺถุญฺจ วิชฺชติ|
      block |อตฺตา วาปิ นิรตฺตา วา น ตสฺมิํ อุปลพฺภติฯ|
    count |๘๖๕|
      block |เยน นํ วชฺชุํ ปุถุชฺชนา อโถ สมณพฺราหฺมณา|
      block |ตํ ตสฺส อปุรกฺขตํ ตสฺมา วาเทสุ เนชติฯ|
    count |๘๖๖|
      block |วีตเคโธ อมจฺฉรี น อุสฺเสสุ วทเต มุนิ|
      block |น สเมสุ น โอเมสุ กปฺปํ เนติ อกปฺปิโยฯ|
    count |๘๖๗|
      block |ยสฺส โลเก สกํ นตฺถิ อสตา จ น โสจติ|
      block |ธมฺเมสุ จ น คจฺฉติ ส เว สนฺโตติ วุจฺจตีติฯ|
    stand |ปุราเภทสุตฺตํ ทสมํ นิฏฺฐิตํฯ|
  block |๑๑ กลหวิวาทสุตฺตํ|
    count |๘๖๘|
      block |กุโตปหูตา กลหา วิวาทา ปริเทวโสกา สหมจฺฉรา จ|
      block |มานาติมานา สหเปสุณา จ กุโตปหูตา เต ตทิงฺฆ พฺรูหิฯ|
    count |๘๖๙|
      block |ปิยปฺปหูตา กลหา วิวาทา|
      block |ปริเทวโสกา สหมจฺฉรา จ|
      block |มานาติมานา สหเปสุณา จ|
      block |มจฺเฉรยุตฺตา กลหา วิวาทา|
      block |วิวาทชาเตสุ จ เปสุณานิฯ|
    count |๘๗๐|
      block |ปิยา สุ โลกสฺมิํ กุโตนิทานา เย จาปิ โลภา วิจรนฺติ โลเก|
      block |อาสา จ นิฏฺฐา จ กุโตนิทานา เย สมฺปรายาย นรสฺส โหนฺติฯ|
    count |๘๗๑|
      block |ฉนฺทานิทานานิ ปิยานิ โลเก เย จาปิ โลภา วิจรนฺติ โลเก|
      block |อาสา จ นิฏฺฐา จ อิโตนิทานา เย สมฺปรายาย นรสฺส โหนฺติฯ|
    count |๘๗๒|
      block |ฉนฺโท นุ โลกสฺมิํ กุโตนิทาโน วินิจฺฉยา จาปิ กุโตปหูตา|
      block |โกโธ โมสวชฺชญฺจ กถํกถา จ เย วาปิ ธมฺมา สมเณน วุตฺตาฯ|
    count |๘๗๓|
      block |สาตํ อสาตนฺติ ยมาหุ โลเก ตมูปนิสฺสาย ปโหติ ฉนฺโท|
      block |รูเปสุ ทิสฺวา วิภวํ ภวญฺจ วินิจฺฉยํ กุพฺพติ ชนฺตุ โลเกฯ|
    count |๘๗๔|
      block |โกโธ โมสวชฺชญฺจ กถํกถา จ เอเตปิ ธมฺมา ทฺวยเมว สนฺเต|
      block |กถํกถี ญาณปถาย สิกฺเข ญตฺวา ปวุตฺตา สมเณน ธมฺมาฯ|
    count |๘๗๕|
      block |สาตํ อสาตญฺจ กุโตนิทานา กิสฺมิํ อสนฺเต น ภวนฺติ เหเต|
      block |วิภวํ ภวญฺจาปิ ยเมตมตฺถํ เอตํ เม ปพฺรูหิ ยโตนิทานํฯ|
    count |๘๗๖|
      block |ผสฺสนิทานํ สาตํ อสาตํ ผสฺเส อสนฺเต น ภวนฺติ เหเต|
      block |วิภวํ ภวญฺจาปิ ยเมตมตฺถํ เอตํ เต ปพฺรูมิ อิโตนิทานํฯ|
    count |๘๗๗|
      block |ผสฺโส นุ โลกสฺมิ กุโตนิทาโน ปริคฺคหา จาปิ กุโตปหูตา|
      block |กิสฺมิํ อสนฺเต น มมตฺตมตฺถิ กิสฺมิํ วิภูเต น ผุสนฺติ ผสฺสาฯ|
    count |๘๗๘|
      block |นามญฺจ รูปญฺจ ปฏิจฺจ ผสฺโส อิจฺฉานิทานานิ ปริคฺคหานิ|
      block |อิจฺฉายสนฺตฺยา น มมตฺตมตฺถิ รูเป วิภูเต น ผุสนฺติ ผสฺสาฯ|
    count |๘๗๙|
      block |กถํสเมตสฺส วิโภติ รูปํ สุขํ ทุขญฺจาปิ กถํ วิโภติ|
      block |เอตํ เม ปพฺรูหิ ยถา วิโภติ ตํ ชานิยามาติ เม มโน อหุฯ|
    count |๘๘๐|
      block |น สญฺญสญฺญี น วิสญฺญสญฺญี โนปิ อสญฺญี น วิภูตสญฺญี|
      block |เอวํสเมตสฺส วิโภติ รูปํ สญฺญานิทานา หิ ปปญฺจสงฺขาฯ|
    count |๘๘๑|
      block |ยํ ตํ อปุจฺฉิมฺห อกิตฺตยี โน|
      block |อญฺญํ ตํ ปุจฺฉาม ตทิงฺฆ พฺรูหิ|
      block |เอตฺตาวตคฺคํ นุ วทนฺติ เหเก|
      block |ยกฺขสฺส สุทฺธิํ อิธ ปณฺฑิตาเส|
      block |อุทาหุ อญฺญมฺปิ วทนฺติ เอตฺโตฯ|
    count |๘๘๒|
      block |เอตฺตาวตคฺคมฺปิ วทนฺติ เหเก ยกฺขสฺส สุทฺธิํ อิธ ปณฺฑิตาเส|
      block |เตสํ ปเนเก สมยํ วทนฺติ อนุปาทิเสเส กุสลา วทานาฯ|
    count |๘๘๓|
      block |เอเต จ ญตฺวา อุปนิสฺสิตาติ ญตฺวา มุนี นิสฺสเย โส วิมํสี|
      block |ญตฺวา วิมุตฺโต น วิวาทเมติ ภวาภวาย น สเมติ ธีโรติฯ|
    stand |กลหวิวาทสุตฺตํ เอกาทสมํ นิฏฺฐิตํฯ|
  block |๑๒ จูฬพฺยูหสุตฺตํ|
    count |๘๘๔|
      block |สกํสกํทิฏฺฐิปริพฺพสานา วิคฺคยฺห นานา กุสลา วทนฺติ|
      block |โย เอวํ ชานาติ ส เวทิ ธมฺมํ อิทํ ปฏิกฺโกสมเกวลี โสฯ|
    count |๘๘๕|
      block |เอวมฺปิ วิคฺคยฺห วิวาทยนฺติ พาโล ปโร อกฺกุสโลติ จาหุ|
      block |สจฺโจ นุ วาโท กตโม อิเมสํ สพฺเพว หีเม กุสลา วทานาฯ|
    count |๘๘๖|
      block |ปรสฺส เจ ธมฺมมนานุชานํ พาโลมโก โหติ นิหีนปญฺโญ|
      block |สพฺเพว พาลา สุนิหีนปญฺญา สพฺเพวิเม ทิฏฺฐิปริพฺพสานาฯ|
    count |๘๘๗|
      block |สนฺทิฏฺฐิยา เจว น วีวทาตา สํสุทฺธปญฺญา กุสลา มุตีมา|
      block |น เตสํ โกจิ ปริหีนปญฺโญ ทิฏฺฐี หิ เตสมฺปิ ตถา สมตฺตาฯ|
    count |๘๘๘|
      block |น วาหเมตํ ตถิยนฺติ พฺรูมิ ยมาหุ พาลา มิถุ อญฺญมญฺญํ|
      block |สกํสกํทิฏฺฐิมกํสุ สจฺจํ ตสฺมา หิ พาโลติ ปรํ ทหนฺติฯ|
    count |๘๘๙|
      block |ยมาหุ สจฺจํ ตถิยนฺติ เอเก ตมาหุ อญฺเญ ตุจฺฉํ มุสาติ|
      block |เอวมฺปิ วิคยฺห วิวาทยนฺติ กสฺมา น เอกํ สมณา วทนฺติฯ|
    count |๘๙๐|
      block |เอกญฺหิ สจฺจํ น ทุตียมตฺถิ ยสฺมิํ ปชา โน วิวเท ปชานํ|
      block |นานา เต สจฺจานิ สยํ ถุนนฺติ ตสฺมา น เอกํ สมณา วทนฺติฯ|
    count |๘๙๑|
      block |กสฺมา นุ สจฺจานิ วทนฺติ นานา ปวาทิยาเส กุสลา วทานา|
      block |สจฺจานิ สุตานิ พหูนิ นานา อุทาหุ เต ตกฺกมนุสฺสรนฺติฯ|
    count |๘๙๒|
      block |น เหว สจฺจานิ พหูนิ นานา อญฺญตฺร สญฺญาย นิจฺจานิ โลเก|
      block |ตกฺกญฺจ ทิฏฺฐีสุ ปกปฺปยิตฺวา สจฺจํ มุสาติ ทฺวยธมฺมมาหุฯ|
    count |๘๙๓|
      block |ทิฏฺเฐ สุเต สีลวเต มุเต วา เอเต จ นิสฺสาย วิมานทสฺสี|
      block |วินิจฺฉเย ฐตฺวา ปหสฺสมาโน พาโล ปโร อกฺกุสโลติ จาหฯ|
    count |๘๙๔|
      block |เยเนว พาโลติ ปรํ ทหาติ เตนาตุมานํ กุสโลติ จาห|
      block |สยมตฺตนา โส กุสโล วทาโน อญฺญํ วิมาเนติ ตเทว ปาวฯ|
    count |๘๙๕|
      block |อติสารทิฏฺฐิยาว โส สมตฺโต มาเนน มตฺโต ปริปุณฺณมานี|
      block |สยเมว สามํ มนสาภิสิตฺโต ทิฏฺฐี หิ สา ตสฺส ตถา สมตฺตาฯ|
    count |๘๙๖|
      block |ปรสฺส เจ หิ วจสา นิหีโน ตุโม สหา โหติ นิหีนปญฺโญ|
      block |อถ เจ สยํ เวทคู โหติ ธีโร น โกจิ พาโล สมเณสุ อตฺถิฯ|
    count |๘๙๗|
      block |อญฺญํ อิโต ยาภิวทนฺติ ธมฺมํ อปรทฺธา สุทฺธิมเกวลี เต|
      block |เอวมฺปิ ติตฺถฺยา ปุถุโส วทนฺติ สนฺทิฏฺฐิราเคน หิ เตภิรตฺตา ฯ|
    count |๘๙๘|
      block |อิเธว สุทฺธิ อิติ วาทยนฺติ นาญฺเญสุ ธมฺเมสุ วิสุทฺธิมาหุ|
      block |เอวมฺปิ ติตฺถฺยา ปุถุโส นิวิฏฺฐา สกายเน ตตฺถ ทฬฺหํ วทานาฯ|
    count |๘๙๙|
      block |สกายเน วาปิ ทฬฺหํ วทาโน กเมตฺถ พาโลติ ปรํ ทเหยฺย|
      block |สยเมว โส เมธคมาวเหยฺย ปรํ วทํ พาลมสุทฺธิธมฺมํฯ|
    count |๙๐๐|
      block |วินิจฺฉเย ฐตฺวา สยํ ปมาย อุทฺธํ ส โลกสฺมิํ วิวาทเมติ|
      block |หิตฺวาน สพฺพานิ วินิจฺฉยานิ น เมธคํ กุพฺพติ ชนฺตุ โลเกติฯ|
    stand |จูฬพฺยูหสุตฺตํ ทฺวาทสมํ นิฏฺฐิตํฯ|
  block |๑๓ มหาพฺยูหสุตฺตํ|
    count |๙๐๑|
      block |เย เกจิเม ทิฏฺฐิปริพฺพสานา อิทเมว สจฺจนฺติ วิวาทยนฺติ|
      block |สพฺเพว เต นินฺทมนฺวานยนฺติ อโถ ปสํสมฺปิ ลภนฺติ ตตฺถฯ|
    count |๙๐๒|
      block |อปฺปญฺหิ เอตํ น อลํ สมาย ทุเว วิวาทสฺส ผลานิ พฺรูมิ|
      block |เอตมฺปิ ทิสฺวา น วิวาทเยถ เขมาภิปสฺสํ อวิวาทภูมิํฯ|
    count |๙๐๓|
      block |ยา กาจิมา สมฺมุติโย ปุถุชฺชา สพฺพาว เอตา น อุเปติ วิทฺวา|
      block |อนูปโย โส อุปยํ กิเมยฺย ทิฏฺเฐ สุเต ขนฺติมกุพฺพมาโนฯ|
    count |๙๐๔|
      block |สีลุตฺตมา สญฺญเมนาหุ สุทฺธิํ วตํ สมาทาย อุปฏฺฐิตาเส|
      block |อิเธว สิกฺเขม อถสฺส สุทฺธิํ ภวูปนีตา กุสลา วทานาฯ|
    count |๙๐๕|
      block |สเจ จุโต สีลวตโต โหติ ปเวธตี กมฺม วิราธยิตฺวา|
      block |ปชปฺปตี ปตฺถยตี จ สุทฺธิํ สตฺถาว หีโน ปวสํ ฆรมฺหาฯ|
    count |๙๐๖|
      block |สีลพฺพตํ วาปิ ปหาย สพฺพํ กมฺมญฺจ สาวชฺชนวชฺชเมตํ|
      block |สุทฺธิํ อสุทฺธินฺติ อปตฺถยาโน วิรโต จเร สนฺติมนุคฺคหายฯ|
    count |๙๐๗|
      block |ตมูปนิสฺสาย ชิคุจฺฉิตํ วา อถวาปิ ทิฏฺฐํ ว สุตํ มุตํ วา|
      block |อุทฺธํสรา สุทฺธิมนุตฺถุนนฺติ อวีตตณฺหาเส ภวาภเวสุฯ|
    count |๙๐๘|
      block |ปตฺถยมานสฺส หิ ชปฺปิตานิ ปเวธิตํ วาปิ ปกปฺปิเตสุ|
      block |จุตูปปาโต อิธ ยสฺส นตฺถิ ส เกน เวเธยฺย กุหิํว ชปฺเป ฯ|
    count |๙๐๙|
      block |ยมาหุ ธมฺมํ ปรมนฺติ เอเก ตเมว หีนนฺติ ปนาหุ อญฺเญ|
    block |สจฺโจ นุ วาโท กตโม อิเมสํ สพฺเพว หีเม กุสลา วทานาฯ|
    count |๙๑๐|
      block |สกญฺหิ ธมฺมํ ปริปุณฺณมาหุ อญฺญสฺส ธมฺมํ ปน หีนมาหุ|
      block |เอวมฺปิ วิคฺคยฺห วิวาทยนฺติ สกํ สกํ สมฺมุติมาหุ สจฺจํฯ|
    count |๙๑๑|
      block |ปรสฺส เจ วมฺภยิเตน หีโน น โกจิ ธมฺเมสุ วิเสสิ อสฺส|
      block |ปุถู หิ อญฺญสฺส วทนฺติ ธมฺมํ นิหีนโต สมฺหิ ทฬฺหํ วทานาฯ|
    count |๙๑๒|
      block |สทฺธมฺมปูชาปิ เนสํ ตเถว ยถา ปสํสนฺติ สกายนานิ|
      block |สพฺเพว วาทา ตถิยา ภเวยฺยุํ สุทฺธี หิ เนสํ ปจฺจตฺตเมวฯ|
    count |๙๑๓|
      block |น พฺราหฺมณสฺส ปรเนยฺยมตฺถิ ธมฺเมสุ นิจฺเฉยฺย สมุคฺคหีตํ|
      block |ตสฺมา วิวาทานิ อุปาติวตฺโต น หิ เสฏฺฐโต ปสฺสติ ธมฺมมญฺญํฯ|
    count |๙๑๔|
      block |ชานามิ ปสฺสามิ ตเถว เอตํ ทิฏฺฐิยา เอเก ปจฺเจนฺติ สุทฺธิํ|
      block |อทฺทกฺขิ เจ กิญฺหิ ตุมสฺส เตน อติสิตฺวา อญฺเญน วทนฺติ สุทฺธิํฯ|
    count |๙๑๕|
      block |ปสฺสํ นโร ทกฺขติ นามรูปํ ทิสฺวาน วา ญสฺสติ ตานิเมว|
      block |กามํ พหุํ ปสฺสตุ อปฺปกํ วา น หิ เตน สุทฺธิํ กุสลา วทนฺติฯ|
    count |๙๑๖|
      block |นิวิสฺสวาที น หิ สุพฺพินาโย ปกปฺปิตํ ทิฏฺฐิ ปุเรกฺขราโน|
      block |ยํ นิสฺสิโต ตตฺถ สุภํ วทาโน สุทฺธิํวโท ตตฺถ ตถทฺทสา โสฯ|
    count |๙๑๗|
      block |น พฺราหฺมโณ กปฺปมุเปติ สงฺขา น ทิฏฺฐิสารี นปิ ญาณพนฺธุ|
      block |ญตฺวา จ โส สมฺมุติโย ปุถุชฺชา อุเปกฺขตี อุคฺคหณนฺติ มญฺเญฯ|
    count |๙๑๘|
      block |วิสฺสชฺช คนฺถานิ มุนีธ โลเก วิวาทชาเตสุ น วคฺคสารี|
      block |สนฺโต อสนฺเตสุ อุเปกฺขโก โส อนุคฺคโห อุคฺคหณนฺติ มญฺเญฯ|
    count |๙๑๙|
      block |ปุพฺพาสเว หิตฺวา นเว อกุพฺพํ น ฉนฺทคู โนปิ นิวิสฺสวาที|
      block |ส วิปฺปมุตฺโต ทิฏฺฐิคเตหิ ธีโร น ลิมฺปติ โลเก อนตฺตครหีฯ|
    count |๙๒๐|
      block |ส สพฺพธมฺเมสุ วิเสนิภูโต ยํ กิญฺจิ ทิฏฺฐํ ว สุตํ มุตํ วา|
      block |ส ปนฺนภาโร มุนิ วิปฺปมุตฺโต น กปฺปิโย นูปรโต น ปตฺถิโยติฯ|
    stand |มหาพฺยูหสุตฺตํ เตรสมํ นิฏฺฐิตํฯ|
  block |๑๔ ตุวฏกสุตฺตํ|
    count |๙๒๑|
      block |ปุจฺฉามิ ตํ อาทิจฺจพนฺธุ วิเวกํ สนฺติปทญฺจ มเหสิ|
      block |กถํ ทิสฺวา นิพฺพาติ ภิกฺขุ อนุปาทิยาโน โลกสฺมิํ กิญฺจิฯ|
    count |๙๒๒|
      block |มูลํ ปปญฺจสงฺขาย อิติ ภควา|
      block |มนฺตา อสฺมีติ สพฺพมุปรุนฺเธ|
      block |ยา กาจิ ตณฺหา อชฺฌตฺตํ|
      block |ตาสํ วินยา สทา สโต สิกฺเขฯ|
    count |๙๒๓|
      block |ยํ กิญฺจิ ธมฺมมภิชญฺญา อชฺฌตฺตํ อถวาปิ พหิทฺธา|
      block |น เตน ถามํ กุพฺเพถ น หิ สา นิพฺพุติ สตํ วุตฺตาฯ|
    count |๙๒๔|
      block |เสยฺโย น เตน มญฺเญยฺย นีเจยฺโย อถวาปิ สริกฺโข|
      block |ผุฏฺโฐ อเนกรูเปหิ นาตุมานํ วิกปฺปยํ ติฏฺเฐฯ|
    count |๙๒๕|
      block |อชฺฌตฺตเมวุปสเม น อญฺญโต ภิกฺขุ สนฺติเมเสยฺย|
      block |อชฺฌตฺตํ อุปสนฺตสฺส นตฺถิ อตฺตา กุโต นิรตฺตา วาฯ|
    count |๙๒๖|
      block |มชฺเฌ ยถา สมุทฺทสฺส อูมิ โน ชายตี ฐิโต โหติ|
      block |เอวํ ฐิโต อเนชสฺส อุสฺสทํ ภิกฺขุ น กเรยฺย กุหิญฺจิฯ|
    count |๙๒๗|
      block |อกิตฺตยี วิวฏจกฺขุ สกฺขิธมฺมํ ปริสฺสยวินยํ|
      block |ปฏิปทํ วเทหิ ภทฺทนฺเต ปาติโมกฺขํ อถวาปิ สมาธิํฯ|
    count |๙๒๘|
      block |จกฺขูหิ เนว โลลสฺส คามกถาย อาวรเย โสตํ|
      block |รเส จ นานุคิชฺเฌยฺย น จ มมาเยถ กิญฺจิ โลกสฺมิํฯ|
    count |๙๒๙|
      block |ผสฺเสน ยทา ผุฏฺฐสฺส ปริเทวํ ภิกฺขุ น กเรยฺย กุหิญฺจิ|
      block |ภวญฺจ นาภิชปฺเปยฺย เภรเวสุ จ น สมฺปเวเธยฺยฯ|
    count |๙๓๐|
      block |อนฺนานมโถ ปานานํ ขาทนียานํ อโถปิ วตฺถานํ|
      block |ลทฺธา น สนฺนิธิํ กยิรา น จ ปริตฺตเส ตานิ อลภมาโนฯ|
    count |๙๓๑|
      block |ฌายี น ปาทโลลสฺส วิรเม กุกฺกุจฺจา นปฺปมชฺเชยฺย|
      block |อถาสเนสุ สยเนสุ อปฺปสทฺเทสุ ภิกฺขุ วิหเรยฺยฯ|
    count |๙๓๒|
      block |นิทฺทํ น พหุลีกเรยฺย ชาคริยํ ภเชยฺย อาตาปี|
      block |ตนฺทิํ มายํ หสฺสํ ขิฑฺฑํ เมถุนํ วิปฺปชเห สวิภูสํฯ|
    count |๙๓๓|
      block |อาถพฺพณํ สุปินํ ลกฺขณํ โน วิทเห อโถปิ นกฺขตฺตํ|
      block |วิรุตญฺจ คพฺภกรณํ ติกิจฺฉํ มามโก น เสเวยฺยฯ|
    count |๙๓๔|
      block |นินฺทาย นปฺปเวเธยฺย น อุณฺณเมยฺย ปสํสิโต ภิกฺขุ|
      block |โลภํ สห มจฺฉริเยน โกธํ เปสุณิยญฺจ ปนุเทยฺยฯ|
    count |๙๓๕|
      block |กยวิกฺกเย น ติฏฺเฐยฺย อุปวาทํ ภิกฺขุ น กเรยฺย กุหิญฺจิ|
      block |คาเม จ นาภิสชฺเชยฺย ลาภกมฺยา ชนํ น ลปเยยฺยฯ|
    count |๙๓๖|
      block |น จ กตฺถิตา สิยา ภิกฺขุ น จ วาจํ ปยุตฺตํ ภาเสยฺย|
      block |ปาคพฺภิยํ น สิกฺเขยฺย กถํ วิคฺคาหิกํ น กถเยยฺยฯ|
    count |๙๓๗|
      block |โมสวชฺเช น นีเยถ สมฺปชาโน สฐานิ น กยิรา|
      block |อถ ชีวิเตน ปญฺญาย สีลพฺพเตน นาญฺญมติมญฺเญฯ|
    count |๙๓๘|
      block |สุตฺวา รุสิโต พหุํ วาจํ สมณานํ วา ปุถุชนานํ|
      block |ผรุเสน เน น ปฏิวชฺชา น หิ สนฺโต ปฏิเสนิกโรนฺติฯ|
    count |๙๓๙|
      block |เอตญฺจ ธมฺมมญฺญาย วิจินํ ภิกฺขุ สทา สโต สิกฺเข|
      block |สนฺตีติ นิพฺพุติํ ญตฺวา สาสเน โคตมสฺส น ปมชฺเชยฺยฯ|
    count |๙๔๐|
      block |อภิภู หิ โส อนภิภูโต สกฺขิธมฺมมนีติหมทสฺสี|
      block |ตสฺมา หิ ตสฺส ภควโต สาสเน อปฺปมตฺโต สทา นมสฺสมนุสิกฺเขติฯ|
    stand |ตุวฏกสุตฺตํ จุทฺทสมํ นิฏฺฐิตํฯ|
  block |๑๕ อตฺตทณฺฑสุตฺตํ|
    count |๙๔๑|
      block |อตฺตทณฺฑา ภยํ ชาตํ ชนํ ปสฺสถ เมธคํ|
      block |สํเวคํ กิตฺตยิสฺสามิ ยถา สํวิชิตํ มยาฯ|
    count |๙๔๒|
      block |ผนฺทมานํ ปชํ ทิสฺวา มจฺเฉ อปฺโปทเก ยถา|
      block |อญฺญมญฺเญหิ พฺยารุทฺเธ ทิสฺวา มํ ภยมาวิสิฯ|
    count |๙๔๓|
      block |สมนฺตมสาโร โลโก ทิสา สพฺพา สเมริตา|
      block |อิจฺฉํ ภวนมตฺตโน นาทฺทสาสิํ อโนสิตํฯ|
    count |๙๔๔|
      block |โอสาเนตฺเวว พฺยารุทฺเธ ทิสฺวา เม อรตี อหุ|
      block |อเถตฺถ สลฺลมทฺทกฺขิํ ทุทฺทสํ หทยนิสฺสิตํฯ|
    count |๙๔๕|
      block |เยน สลฺเลน โอติณฺโณ ทิสา สพฺพา วิธาวติ|
      block |ตเมว สลฺลมพฺพุยฺห น ธาวติ น สีทติฯ|
    count |๙๔๖|
      block |ตตฺถ สิกฺขานุคียนฺติ ยานิ โลเก คธิตานิ|
      block |น เตสุ ปสุโต สิยา นิพฺพิชฺฌ สพฺพโส กาเม|
      block |สิกฺเข นิพฺพานมตฺตโนฯ|
    count |๙๔๗|
      block |สจฺโจ สิยา อปฺปคพฺโภ อมาโย ริตฺตเปสุโณ|
      block |อกฺโกธโน โลภปาปํ เววิจฺฉํ วิตเร มุนิฯ|
    count |๙๔๘|
      block |นิทฺทํ ตนฺทิํ สเห ถีนํ ปมาเทน น สํวเส|
      block |อติมาเน น ติฏฺเฐยฺย นิพฺพานมนโส นโรฯ|
    count |๙๔๙|
      block |โมสวชฺเช น นีเยถ รูเป สฺเนหํ น กุพฺพเย|
      block |มานญฺจ ปริชาเนยฺย สาหสา วิรโต จเรฯ|
    count |๙๕๐|
      block |ปุราณํ นาภินนฺเทยฺย นเว ขนฺติํ น กุพฺพเย|
      block |หิยฺยมาเน น โสเจยฺย อากาสํ น สิโต สิยาฯ|
    count |๙๕๑|
      block |เคธํ พฺรูมิ มโหโฆติ อาชวํ พฺรูมิ ชปฺปนํ|
      block |อารมฺมณํ ปกปฺปนํ กามปงฺโก ทุรจฺจโยฯ|
    count |๙๕๒|
      block |สจฺจา อโวกฺกมฺม มุนิ ถเล ติฏฺฐติ พฺราหฺมโณ|
      block |สพฺพํ โส ปฏินิสฺสชฺช ส เว สนฺโตติ วุจฺจติฯ|
    count |๙๕๓|
      block |ส เว วิทฺวา ส เวทคู ญตฺวา ธมฺมํ อนิสฺสิโต|
      block |สมฺมา โส โลเก อิริยาโน น ปิเหตีธ กสฺสจิฯ|
    count |๙๕๔|
      block |โยธ กาเม อจฺจตริ สงฺคํ โลเก ทุรจฺจยํ|
      block |น โส โสจติ นาชฺเฌติ ฉินฺนโสโต อพนฺธโนฯ|
    count |๙๕๕|
      block |ยํ ปุพฺเพ ตํ วิโสเสหิ ปจฺฉา เต มาหุ กิญฺจนํ|
      block |มชฺเฌ เจ โน คเหสฺสสิ อุปสนฺโต จริสฺสสิฯ|
    count |๙๕๖|
      block |สพฺพโส นามรูปสฺมิํ ยสฺส นตฺถิ มมายิตํ|
      block |อสตา จ น โสจติ ส เว โลเก น ชียติฯ|
    count |๙๕๗|
      block |ยสฺส นตฺถิ อิทํ เมติ ปเรสํ วาปิ กิญฺจนํ|
      block |มมตฺตํ โส อสํวินฺทํ นตฺถิ เมติ น โสจติฯ|
    count |๙๕๘|
      block |อนิฏฺฐุรี อนนุคิทฺโธ อเนโช สพฺพธี สโม|
      block |ตมานิสํสํ ปพฺรูมิ ปุจฺฉิโต อวิกมฺปินํฯ|
    count |๙๕๙|
      block |อเนชสฺส วิชานโต นตฺถิ กาจิ นิสงฺขติ ฯ|
      block |วิรโต โส วิยารพฺภา เขมํ ปสฺสติ สพฺพธิฯ|
    count |๙๖๐|
      block |น สเมสุ น โอเมสุ น อุสฺเสสุ วทเต มุนิ|
      block |สนฺโต โส วีตมจฺฉโร นาเทติ น นิรสฺสตีติฯ|
    stand |อตฺตทณฺฑสุตฺตํ ปนฺนรสมํ นิฏฺฐิตํฯ|
  block |๑๖ สาริปุตฺตสุตฺตํ|
    count |๙๖๑|
      block |น เม ทิฏฺโฐ อิโต ปุพฺเพ อิจฺจายสฺมา สาริปุตฺโต|
      block |น สุโต อุท กสฺสจิ|
      block |เอวํ วคฺคุวโท สตฺถา|
      block |ตุสิตา คณิมาคโตฯ|
    count |๙๖๒|
      block |สเทวกสฺส โลกสฺส ยถา ทิสฺสติ จกฺขุมา|
      block |สพฺพํ ตมํ วิโนเทตฺวา เอโกว รติมชฺฌคาฯ|
    count |๙๖๓|
      block |ตํ พุทฺธํ อสิตํ ตาทิํ อกุหํ คณิมาคตํ|
      block |พหูนมิธ พทฺธานํ อตฺถิ ปญฺเหน อาคมํฯ|
    count |๙๖๔|
      block |ภิกฺขุโน วิชิคุจฺฉโต ภชโต ริตฺตมาสนํ|
      block |รุกฺขมูลํ สุสานํ วา ปพฺพตานํ คุหาสุ วาฯ|
    count |๙๖๕|
      block |อุจฺจาวเจสุ สยเนสุ กีวนฺโต ตตฺถ เภรวา|
      block |เยหิ ภิกฺขุ น เวเธยฺย นิคฺโฆเส สยนาสเนฯ|
    count |๙๖๖|
      block |กตี ปริสฺสยา โลเก คจฺฉโต อคตํ ทิสํ|
      block |เย ภิกฺขุ อภิสมฺภเว ปนฺตมฺหิ สยนาสเนฯ|
    count |๙๖๗|
      block |กฺยาสฺส พฺยปฺปถโย อสฺสุ กฺยาสฺสสฺสุ อิธ โคจรา|
      block |กานิ สีลพฺพตานาสฺสุ ปหิตตฺตสฺส ภิกฺขุโนฯ|
    count |๙๖๘|
      block |กํ โส สิกฺขํ สมาทาย เอโกทิ นิปโก สโต|
      block |กมฺมาโร รชตสฺเสว นิทฺธเม มลมตฺตโนฯ|
    count |๙๖๙|
      block |วิชิคุจฺฉมานสฺส ยทิทํ ผาสุ สาริปุตฺตาติ ภควา|
      block |ริตฺตาสนํ สยนํ เสวโต เจ|
      block |สมฺโพธิกามสฺส ยถานุธมฺมํ|
      block |ตํ เต ปวกฺขามิ ยถา ปชานํฯ|
    count |๙๗๐|
      block |ปญฺจนฺนํ ธีโร ภยานํ น ภาเย ภิกฺขุ สโต สปริยนฺตจารี|
      block |ฑํสาธิปาตานํ สรีสปานํ มนุสฺสผสฺสานํ จตุปฺปทานํฯ|
    count |๙๗๑|
      block |ปรธมฺมิกานมฺปิ น สนฺตเสยฺย ทิสฺวาปิ เตสํ พหุเภรวานิ|
      block |อถาปรานิ อภิสมฺภเวยฺย ปริสฺสยานิ กุสลานุเอสีฯ|
    count |๙๗๒|
      block |อาตงฺกผสฺเสน ขุทาย ผุฏฺโฐ สีตํ อตุณฺหํ อธิวาสเยยฺย|
      block |โส เตหิ ผุฏฺโฐ พหุธา อโนโก วีริยํ ปรกฺกมฺมทฬฺหํ กเรยฺยฯ|
    count |๙๗๓|
      block |เถยฺยํ น กาเร น มุสา ภเณยฺย เมตฺตาย ผสฺเส ตสถาวรานิ|
      block |ยทาวิลตฺตํ มนโส วิชญฺญา กณฺหสฺส ปกฺโขติ วิโนทเยยฺยฯ|
    count |๙๗๔|
      block |โกธาติมานสฺส วสํ น คจฺเฉ มูลมฺปิ เตสํ ปลิขญฺญ ติฏฺเฐ|
      block |อถปฺปิยํ วา ปน อปฺปิยํ วา อทฺธา ภวนฺโต อภิสมฺภเวยฺยฯ|
    count |๙๗๕|
      block |ปญฺญํ ปุรกฺขตฺวา กลฺยาณปีติ วิกฺขมฺภเย ตานิ ปริสฺสยานิ|
      block |อรติํ สเหถ สยนมฺหิ ปนฺเต จตุโร สเหถ ปริเทวธมฺเมฯ|
    count |๙๗๖|
      block |กิํสู อสิสฺสามิ กุวํ วา อสิสฺสํ ทุกฺขํ วต เสตฺถ กฺวชฺช เสสฺสํ|
      block |เอเต วิตกฺเก ปริเทวเนยฺเย วินเยถ เสโข อนิเกตจารีฯ|
    count |๙๗๗|
      block |อนฺนญฺจ ลทฺธา วสนญฺจ กาเล มตฺตํ โส ชญฺญา อิธ โตสนตฺถํ|
      block |โส เตสุ คุตฺโต ยตจาริ คาเม รุสิโตปิ วาจํ ผรุสํ น วชฺชาฯ|
    count |๙๗๘|
      block |โอกฺขิตฺตจกฺขุ น จ ปาทโลโล ฌานานุยุตฺโต พหุชาครสฺส|
      block |อุเปกฺขมารพฺภ สมาหิตตฺโต ตกฺกาสยํ กุกฺกุจฺจิยูปฉินฺเทฯ|
    count |๙๗๙|
      block |จุทิโต วจีภิ สติมาภินนฺเท สพฺรหฺมจารีสุ ขิลํ ปภินฺเท|
      block |วาจํ ปมุญฺเจ กุสลํ นาติเวลํ ชนวาทธมฺมาย น เจตเยยฺยฯ|
    count |๙๘๐|
      block |อถาปรํ ปญฺจ รชานิ โลเก เยสํ สตีมา วินยาย สิกฺเข|
      block |รูเปสุ สทฺเทสุ อโถ รเสสุ คนฺเธสุ ผสฺเสสุ สเหถ ราคํฯ|
    count |๙๘๑|
      block |เอเตสุ ธมฺเมสุ วิเนยฺย ฉนฺทํ ภิกฺขุ สติมา สุวิมุตฺตจิตฺโต|
      block |กาเลน โส สมฺมา ธมฺมํ ปริวีมํสมาโน|
      block |เอโกทิภูโต วิหเน ตมํ โสติฯ|
      block |กามํ คุหญฺจ ทุฏฺฐา จ สุทฺธญฺจ ปรมา ชรา|
      block |เมตฺเตยฺโย จ ปสูโร จ มาคณฺฑิ ปุราเภทนํฯ|
      block |กลหํ ทฺเว จ พฺยูหานิ ปุนเทว ตุวฏฺฏกํ|
      block |อตฺตทณฺฑวรํ สุตฺตํ เถรปุฏฺเฐน โสฬส|
      block |อิติ เอตานิ สุตฺตานิ สพฺพานฏฺฐกวคฺคิกาติฯ|
    stand |สาริปุตฺตสุตฺตํ โสฬสมํ นิฏฺฐิตํฯ อฏฺฐกวคฺโค จตุตฺโถ|
    block |นิฏฺฐิโตฯ|
    block |ตสฺสุทฺทานํ|
