block |๑ อุรควคฺโค|
  stand |ฯ นโม ตสฺส ภควโต อรหโต สมฺมาสมฺพุทฺธสฺสฯขุทฺทกนิกาเย|
  block |๑ อุรคสุตฺตํ|
    count |๑|
      block |โย อุปฺปติตํ วิเนติ โกธํ วิสฏํ สปฺปวิสํว โอสเธหิ|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๒|
      block |โย ราคมุทจฺฉิทา อเสสํ ภิสปุปฺผํว สโรรุหํ วิคยฺห|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๓|
      block |โย ตณฺหมุทจฺฉิทา อเสสํ สริตํ สีฆสรํ วิโสสยิตฺวา|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๔|
      block |โย มานมุทพฺพธี อเสสํ นฬเสตุํว สุทุพฺพลํ มโหโฆ|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๕|
      block |โย นาชฺฌคมา ภเวสุ สารํ วิจินํ ปุปฺผมิว อุทุมฺพเรสุ|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๖|
      block |ยสฺสนฺตรโต น สนฺติ โกปา อิติภวาภวตญฺจ วีติวตฺโต|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๗|
      block |ยสฺส วิตกฺกา วิธูปิตา อชฺฌตฺตํ สุวิกปฺปิตา อเสสา|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๘|
      block |โย นาจฺจสารี น ปจฺจสารี สพฺพํ อจฺจคมา อิมํ ปปญฺจํ|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๙|
      block |โย นาจฺจสารี น ปจฺจสารี สพฺพํ วิตถมิทนฺติ ญตฺวา โลเก|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๐|
      block |โย นาจฺจสารี น ปจฺจสารี สพฺพํ วิตถมิทนฺติ วีตโลโภ|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๑|
      block |โย นาจฺจสารี น ปจฺจสารี สพฺพํ วิตถมิทนฺติ วีตราโค|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๒|
      block |โย นาจฺจสารี น ปจฺจสารี สพฺพํ วิตถมิทนฺติ วีตโทโส|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๓|
      block |โย นาจฺจสารี น ปจฺจสารี สพฺพํ วิตถมิทนฺติ วีตโมโห|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๔|
      block |ยสฺสานุสยา น สนฺติ เกจิ มูลา จ อกุสลา สมูหตาเส|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๕|
      block |ยสฺส ทรถชา น สนฺติ เกจิ โอรํ อาคมนาย ปจฺจยาเส|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๖|
      block |ยสฺส วนถชา น สนฺติ เกจิ วินิพนฺธาย ภวาย เหตุกปฺปา|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    count |๑๗|
      block |โย นีวรเณ ปหาย ปญฺจ อนิโฆ ติณฺณกถํกโถ วิสลฺโล|
      block |โส ภิกฺขุ ชหาติ โอรปารํ อุรโค ชิณฺณมิวตฺตจํ ปุราณํฯ|
    stand |อุรคสุตฺตํ ปฐมํ นิฏฺฐิตํฯ|
  block |๒ ธนิยสุตฺตํ|
    count |๑๘|
      block |ปกฺโกทโน ทุทฺธขีโรหมสฺมิ อิติ ธนิโย โคโป|
      block |อนุตีเร มหิยา สมานวาโส|
      block |ฉนฺนา กุฏิ อาหิโต คินิ อถ เจ ปตฺถยสี ปวสฺส เทวฯ|
    count |๑๙|
      block |อกฺโกธโน วิคตขิโลหมสฺมิ อิติ ภควา|
      block |อนุตีเร มหิเยกรตฺติวาโส|
      block |วิวฏา กุฏิ นิพฺพุโต คินิ อถ เจ ปตฺถยสี ปวสฺส เทวฯ|
    count |๒๐|
      block |อนฺธกมกสา น วิชฺชเร อิติ ธนิโย โคโป|
      block |กจฺเฉ รูฬฺหติเณ จรนฺติ คาโว|
      block |วุฏฺฐิมฺปิ สเหยฺยุมาคตํ อถ เจ ปตฺถยสี ปวสฺส เทวฯ|
    count |๒๑|
      block |พทฺธาสิ ภิสี สุสงฺขตา อิติ ภควา|
      block |ติณฺโณ ปารคโต วิเนยฺย โอฆํ|
      block |อตฺโถ ภิสิยา น วิชฺชติ อถ เจ ปตฺถยสี ปวสฺส เทวฯ|
    count |๒๒|
      block |โคปี มม อสฺสวา อโลลา อิติ ธนิโย โคโป|
      block |ทีฆรตฺตํ สํวาสิยา มนาปา|
      block |ตสฺสา น สุณามิ กิญฺจิ ปาปํ อถ เจ ปตฺถยสี ปวสฺส เทวฯ|
    count |๒๓|
      block |จิตฺตํ มม อสฺสวํ วิมุตฺตํ อิติ ภควา|
      block |ทีฆรตฺตํ ปริภาวิตํ สุทนฺตํ|
      block |ปาปํ ปน เม น วิชฺชติ อถ เจ ปตฺถยสี ปวสฺส เทวฯ|
    count |๒๔|
      block |อตฺตเวตนภโตหมสฺมิ อิติ ธนิโย โคโป|
      block |ปุตฺตา จ เม สมานิยา อโรคา|
      block |เตสํ น สุณามิ กิญฺจิ ปาปํ อถ เจ ปตฺถยสี ปวสฺส เทวฯ|
    count |๒๕|
      block |นาหํ ภตโกสฺมิ กสฺสจิ อิติ ภควา|
      block |นิพฺพิฏฺเฐน จรามิ สพฺพโลเก|
      block |อตฺโถ ภติยา น วิชฺชติ อถ เจ ปตฺถยสี ปวสฺส เทวฯ|
    count |๒๖|
      block |อตฺถิ วสา อตฺถิ เธนุปา อิติ ธนิโย โคโป|
      block |โคธรณิโย ปเวณิโยปิ อตฺถิ|
      block |อุสโภปิ ควมฺปตีธ อตฺถิ อถ เจ ปตฺถยสี ปวสฺส เทวฯ|
    count |๒๗|
      block |นตฺถิ วสา นตฺถิ เธนุปา อิติ ภควา|
      block |โคธรณิโย ปเวณิโยปิ นตฺถิ|
      block |อุสโภปิ ควมฺปตีธ นตฺถิ อถ เจ ปตฺถยสี ปวสฺส เทวฯ|
    count |๒๘|
      block |ขิลา นิขาตา อสมฺปเวธี อิติ ธนิโย โคโป|
      block |ทามา มุญฺชมยา นวา สุสณฺฐานา|
      block |น หิ สกฺขินฺติ เธนุปาปิ เฉตฺตุํ อถ เจ ปตฺถยสี ปวสฺส เทวฯ|
    count |๒๙|
      block |อุสโภริว เฉตฺว พนฺธนานิ อิติ ภควา|
      block |นาโค ปูติลตํว ทาลยิตฺวา|
      block |นาหํ ปุนุเปสฺสํ คพฺภเสยฺยํ อถ เจ ปตฺถยสี ปวสฺส เทวฯ|
    count |๓๐|
      block |นินฺนญฺจ ถลญฺจ ปูรยนฺโต มหาเมโฆ ปวสฺสิ ตาวเทว|
      block |สุตฺวา เทวสฺส วสฺสโต อิมมตฺถํ ธนิโย อภาสถฯ|
    count |๓๑|
      block |ลาภา วต โน อนปฺปกา เย มยํ ภควนฺตํ อทฺทสาม|
      block |สรณํ ตํ อุเปม จกฺขุม สตฺถา โน โหหิ ตุวํ มหามุนิฯ|
    count |๓๒|
      block |โคปี จ อหญฺจ อสฺสวา พฺรหฺมจริยํ สุคเต จรามเส|
      block |ชาติมรณสฺส ปารคู ทุกฺขสฺสนฺตกรา ภวามเสฯ|
    count |๓๓|
      block |นนฺทติ ปุตฺเตหิ ปุตฺติมา อิติ มาโร ปาปิมา|
      block |โคมา โคหิ ตเถว นนฺทติ|
      block |อุปธี หิ นรสฺส นนฺทนา น หิ โส นนฺทติ โย นิรูปธิฯ|
    count |๓๔|
      block |โสจติ ปุตฺเตหิ ปุตฺติมา อิติ ภควา|
      block |โคปิโย โคหิ ตเถว โสจติ|
      block |อุปธี หิ นรสฺส โสจนา น หิ โส โสจติ โย นิรูปธีติฯ|
    stand |ธนิยสุตฺตํ ทุติยํ นิฏฺฐิตํฯ|
  block |๓ ขคฺควิสาณสุตฺตํ|
    count |๓๕|
      block |สพฺเพสุ ภูเตสุ นิธาย ทณฺฑํ อวิเหฐยํ อญฺญตรมฺปิ เตสํ|
      block |น ปุตฺตมิจฺเฉยฺย กุโต สหายํ เอโก จเร ขคฺควิสาณกปฺโปฯ|
    count |๓๖|
      block |สํสคฺคชาตสฺส ภวนฺติ สฺเนหา สฺเนหนฺวยํ ทุกฺขมิทํ ปโหติ|
      block |อาทีนวํ สฺเนหชํ เปกฺขมาโน เอโก จเร ขคฺควิสาณกปฺโปฯ|
    count |๓๗|
      block |มิตฺเต สุหชฺเช อนุกมฺปมาโน หาเปติ อตฺถํ ปฏิพทฺธจิตฺโต|
      block |เอตํ ภยํ สนฺถเว เปกฺขมาโน เอโก จเร ขคฺควิสาณกปฺโปฯ|
    count |๓๘|
      block |วํโส วิสาโลว ยถา วิสตฺโต ปุตฺเตสุ ทาเรสุ จ ยา อเปกฺขา|
      block |วํสกฺกฬีโรว สชฺชมาโน เอโก จเร ขคฺควิสาณกปฺโปฯ|
    count |๓๙|
      block |มิโค อรญฺญมฺหิ ยถา อพทฺโธ เยนิจฺฉกํ คจฺฉติ โคจราย|
      block |วิญฺญู นโร เสริตํ เปกฺขมาโน เอโก จเร ขคฺควิสาณกปฺโปฯ|
    count |๔๐|
      block |อามนฺตนา โหติ สหายมชฺเฌ วาเส ฐาเน คมเน จาริกาย|
      block |อนภิชฺฌิตํ เสริตํ เปกฺขมาโน เอโก จเร ขคฺควิสาณกปฺโปฯ|
    count |๔๑|
      block |ขิฑฺฑา รตี โหติ สหายมชฺเฌ ปุตฺเตสุ จ วิปุลํ โหติ เปมํ|
      block |ปิยวิปฺปโยคํ วิชิคุจฺฉมาโน เอโก จเร ขคฺควิสาณกปฺโปฯ|
    count |๔๒|
      block |จาตุทฺทิโส อปฺปฏิโฆ จ โหติ สนฺตุสฺสมาโน อิตรีตเรน|
      block |ปริสฺสยานํ สหิตา อฉมฺภี เอโก จเร ขคฺควิสาณกปฺโปฯ|
    count |๔๓|
      block |ทุสฺสงฺคหา ปพฺพชิตาปิ เอเก อโถ คหฏฺฐา ฆรมาวสนฺตา|
      block |อปฺโปสฺสุกฺโก ปรปุตฺเตสุ หุตฺวา เอโก จเร ขคฺควิสาณกปฺโปฯ|
    count |๔๔|
      block |โอโรปยิตฺวา คิหิพฺยญฺชนานิ สญฺฉินฺนปตฺโต ยถา โกวิฬาโร|
      block |เฉตฺวาน วีโร คิหิพนฺธนานิ เอโก จเร ขคฺควิสาณกปฺโปฯ|
    count |๔๕|
      block |สเจ ลเภถ นิปกํ สหายํ สทฺธิํ จรํ สาธุวิหาริธีรํ|
      block |อภิภุยฺย สพฺพานิ ปริสฺสยานิ จเรยฺย เตนตฺตมโน สตีมาฯ|
    count |๔๖|
      block |โน เจ ลเภถ นิปกํ สหายํ สทฺธิํ จรํ สาธุวิหาริธีรํ|
      block |ราชาว รฏฺฐํ วิชิตํ ปหาย เอโก จเร มาตงฺครญฺเญว นาโคฯ|
    count |๔๗|
      block |อทฺธา ปสํสาม สหายสมฺปทํ เสฏฺฐา สมา เสวิตพฺพา สหายา|
      block |เอเต อลทฺธา อนวชฺชโภชี เอโก จเร ขคฺควิสาณกปฺโปฯ|
    count |๔๘|
      block |ทิสฺวา สุวณฺณสฺส ปภสฺสรานิ กมฺมารปุตฺเตน สุนิฏฺฐิตานิ|
      block |สงฺฆฏฺฏมานานิ ทุเว ภุชสฺมิํ เอโก จเร ขคฺควิสาณกปฺโปฯ|
    count |๔๙|
      block |เอวํ ทุติเยน สหา มมสฺส วาจาภิลาโป อภิสชฺชนา วา|
      block |เอตํ ภยํ อายติํ เปกฺขมาโน เอโก จเร ขคฺควิสาณกปฺโปฯ|
    count |๕๐|
      block |กามา หิ จิตฺรา มธุรา มโนรมา วิรูปรูเปน มเถนฺติ จิตฺตํ|
      block |อาทีนวํ กามคุเณสุ ทิสฺวา เอโก จเร ขคฺควิสาณกปฺโปฯ|
    count |๕๑|
      block |อีตี จ คณฺโฑ จ อุปทฺทโว จ โรโค จ สลฺลญฺจ ภยญฺจ เมตํ|
      block |เอตํ ภยํ กามคุเณสุ ทิสฺวา เอโก จเร ขคฺควิสาณกปฺโปฯ|
    count |๕๒|
      block |สีตญฺจ อุณฺหญฺจ ขุทํ ปิปาสํ วาตาตเป ฑํสสรีสเป จ|
      block |สพฺพานิเปตานิ อภิสมฺภวิตฺวา เอโก จเร ขคฺควิสาณกปฺโปฯ|
    count |๕๓|
      block |นาโคว ยูถานิ วิวชฺชยิตฺวา สญฺชาตขนฺโธ ปทุมี อุฬาโร|
      block |ยถาภิรนฺตํ วิหรํ อรญฺเญ เอโก จเร ขคฺควิสาณกปฺโปฯ|
    count |๕๔|
      block |อฏฺฐานตํ สงฺคณิการตสฺส ยํ ผสฺสเย สามยิกํ วิมุตฺติํ|
      block |อาทิจฺจพนฺธุสฺส วโจ นิสมฺม เอโก จเร ขคฺควิสาณกปฺโปฯ|
    count |๕๕|
      block |ทิฏฺฐีวิสูกานิ อุปาติวตฺโต ปตฺโต นิยามํ ปฏิลทฺธมคฺโค|
      block |อุปฺปนฺนญาโณมฺหิ อนญฺญเนยฺโย เอโก จเร ขคฺควิสาณกปฺโปฯ|
    count |๕๖|
      block |นิลฺโลลุโป นิกฺกุโห นิปฺปิปาโส นิมฺมกฺโข นิทฺธนฺตกสาวโมโห|
      block |นิราสโย สพฺพโลเก ภวิตฺวา เอโก จเร ขคฺควิสาณกปฺโปฯ|
    count |๕๗|
      block |ปาปํ สหายํ ปริวชฺชเยถ อนตฺถทสฺสิํ วิสเม นิวิฏฺฐํ|
      block |สยํ น เสเว ปสุตํ ปมตฺตํ เอโก จเร ขคฺควิสาณกปฺโปฯ|
    count |๕๘|
      block |พหุสฺสุตํ ธมฺมธรํ ภเชถ มิตฺตํ อุฬารํ ปฏิภานวนฺตํ|
      block |อญฺญาย อตฺถานิ วิเนยฺย กงฺขํ เอโก จเร ขคฺควิสาณกปฺโปฯ|
    count |๕๙|
      block |ขิฑฺฑํ รติํ กามสุขญฺจ โลเก อนลงฺกริตฺวา อนเปกฺขมาโน|
      block |วิภูสนฏฺฐานา วิรโต สจฺจวาที เอโก จเร ขคฺควิสาณกปฺโปฯ|
    count |๖๐|
      block |ปุตฺตญฺจ ทารํ ปิตรญฺจ มาตรํ ธนานิ ธญฺญานิ จ พนฺธวานิ|
      block |หิตฺวาน กามานิ ยโถธิกานิ เอโก จเร ขคฺควิสาณกปฺโปฯ|
    count |๖๑|
      block |สงฺโค เอโส ปริตฺตเมตฺถ โสขฺยํ อปฺปสฺสาโท ทุกฺขเมตฺถ ภิยฺโย|
      block |คโฬ เอโส อิติ ญตฺวา มุตีมา เอโก จเร ขคฺควิสาณกปฺโปฯ|
    count |๖๒|
      block |สนฺทาลยิตฺวาน สํโยชนานิ ชาลํว เภตฺวา สลิลมฺพุจารี|
      block |อคฺคีว ทฑฺฒํ อนิวตฺตมาโน เอโก จเร ขคฺควิสาณกปฺโปฯ|
    count |๖๓|
      block |โอกฺขิตฺตจกฺขู น จ ปาทโลโล คุตฺตินฺทฺริโย รกฺขิตมานสาโน|
      block |อนวสฺสุโต อปริฑยฺหมาโน เอโก จเร ขคฺควิสาณกปฺโปฯ|
    count |๖๔|
      block |โอหารยิตฺวา คิหิพฺยญฺชนานิ สญฺฉนฺนปตฺโต ยถา ปาริฉตฺโต|
      block |กาสายวตฺโถ อภินิกฺขมิตฺวา เอโก จเร ขคฺควิสาณกปฺโปฯ|
    count |๖๕|
      block |รเสสุ เคธํ อกรํ อโลโล อนญฺญโปสี สปทานจารี|
      block |กุเล กุเล อปฺปฏิพทฺธจิตฺโต เอโก จเร ขคฺควิสาณกปฺโปฯ|
    count |๖๖|
      block |ปหาย ปญฺจาวรณานิ เจตโส อุปกฺกิเลเส พฺยปนุชฺช สพฺเพ|
      block |อนิสฺสิโต เฉตฺว สิเนหโทสํ เอโก จเร ขคฺควิสาณกปฺโปฯ|
    count |๖๗|
      block |วิปิฏฺฐิกตฺวาน สุขํ ทุขญฺจ ปุพฺเพว จ โสมนสฺสโทมนสฺสํ|
      block |ลทฺธานุเปกฺขํ สมถํ วิสุทฺธํ เอโก จเร ขคฺควิสาณกปฺโปฯ|
    count |๖๘|
      block |อารทฺธวีริโย ปรมตฺถปตฺติยา อลีนจิตฺโต อกุสีตวุตฺติ|
      block |ทฬฺหนิกฺกโม ถามพลูปปนฺโน เอโก จเร ขคฺควิสาณกปฺโปฯ|
    count |๖๙|
      block |ปฏิสลฺลานํ ฌานมริญฺจมาโน ธมฺเมสุ นิจฺจํ อนุธมฺมจารี|
      block |อาทีนวํ สมฺมสิตา ภเวสุ เอโก จเร ขคฺควิสาณกปฺโปฯ|
    count |๗๐|
      block |ตณฺหกฺขยํ ปตฺถยมปฺปมตฺโต อเนฬมูโค สุตวา สตีมา|
      block |สงฺขาตธมฺโม นิยโต ปธานวา เอโก จเร ขคฺควิสาณกปฺโปฯ|
    count |๗๑|
      block |สีโหว สทฺเทสุ อสนฺตสนฺโต วาโตว ชาลมฺหิ อสชฺชมาโน|
      block |ปทุมํว โตเยน อลิปฺปมาโน เอโก จเร ขคฺควิสาณกปฺโปฯ|
    count |๗๒|
      block |สีโห ยถา ทาฐพลี ปสยฺห ราชา มิคานํ อภิภุยฺย จารี|
      block |เสเวถ ปนฺตานิ เสนาสนานิ เอโก จเร ขคฺควิสาณกปฺโปฯ|
    count |๗๓|
      block |เมตฺตํ อุเปกฺขํ กรุณํ วิมุตฺติํ อาเสวมาโน มุทิตญฺจ กาเล|
      block |สพฺเพน โลเกน อวิรุชฺฌมาโน เอโก จเร ขคฺควิสาณกปฺโปฯ|
    count |๗๔|
      block |ราคญฺจ โทสญฺจ ปหาย โมหํ สนฺทาลยิตฺวาน สํโยชนานิ|
      block |อสนฺตสํ ชีวิตสงฺขยมฺหิ เอโก จเร ขคฺควิสาณกปฺโปฯ|
    count |๗๕|
      block |ภชนฺติ เสวนฺติ จ การณตฺถา นิกฺการณา ทุลฺลภา อชฺช มิตฺตา|
      block |อตฺตฏฺฐปญฺญา อสุจี มนุสฺสา เอโก จเร ขคฺควิสาณกปฺโปฯ|
    stand |ขคฺควิสาณสุตฺตํ ตติยํ นิฏฺฐิตํฯ|
  block |๔ กสิภารทฺวาชสุตฺตํ|
    block |เอวํ เม สุตํ เอกํ สมยํ ภควา มคเธสุ วิหรติ ทกฺขิณาคิริสฺมิํ เอกนาฬายํ พฺราหฺมณคาเมฯ เตน โข ปน สมเยน กสิภารทฺวาชสฺส พฺราหฺมณสฺส ปญฺจมตฺตานิ นงฺคลสตานิ ปยุตฺตานิ โหนฺติ วปฺปกาเลฯ อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน กสิภารทฺวาชสฺส พฺราหฺมณสฺส กมฺมนฺโต เตนุปสงฺกมิฯ เตน โข ปน สมเยน กสิภารทฺวาชสฺส พฺราหฺมณสฺส ปริเวสนา วตฺตติฯ อถ โข ภควา เยน ปริเวสนา เตนุปสงฺกมิ อุปสงฺกมิตฺวา เอกมนฺตํ อฏฺฐาสิฯ|
    block |อทฺทสา โข กสิภารทฺวาโช พฺราหฺมโณ ภควนฺตํ ปิณฺฑาย ฐิตํฯ ทิสฺวาน ภควนฺตํ เอตทโวจ อหํ โข สมณ กสามิ จ วปามิ จ กสิตฺวา จ วปิตฺวา จ ภุญฺชามิฯ ตฺวมฺปิ สมณ กสสฺสุ จ วปสฺสุ จ กสิตฺวา จ วปิตฺวา จ ภุญฺชสฺสูติฯ|
    block |อหมฺปิ โข พฺราหฺมณ กสามิ จ วปามิ จ กสิตฺวา จ วปิตฺวา จ ภุญฺชามีติฯ น โข ปน มยํ ปสฺสาม โภโต โคตมสฺส ยุคํ วา นงฺคลํ วา ผาลํ วา ปาจนํ วา พลิพทฺเท วาฯ อถ จ ปน ภวํ โคตโม เอวมาห อหมฺปิ โข พฺราหฺมณ กสามิ จ วปามิ จ กสิตฺวา จ วปิตฺวา จ ภุญฺชามีติฯ|
    block |อถ โข กสิภารทฺวาโช พฺราหฺมโณ ภควนฺตํ คาถาย อชฺฌภาสิ|
    count |๗๖|
      block |กสฺสโก ปฏิชานาสิ น จ ปสฺสาม เต กสิํ|
      block |กสิํ โน ปุจฺฉิโต พฺรูหิ ยถา ชาเนมุ เต กสิํฯ|
    count |๗๗|
      block |สทฺธา พีชํ ตโป วุฏฺฐิ ปญฺญา เม ยุคนงฺคลํ|
      block |หิรี อีสา มโน โยตฺตํ สติ เม ผาลปาจนํฯ|
    count |๗๘|
      block |กายคุตฺโต วจีคุตฺโต อาหาเร อุทเร ยโต|
      block |สจฺจํ กโรมิ นิทฺทานํ โสรจฺจํ เม ปโมจนํฯ|
    count |๗๙|
      block |วีริยํ เม ธุรโธรยฺหํ โยคกฺเขมาธิวาหนํ|
      block |คจฺฉติ อนิวตฺตนฺตํ ยตฺถ คนฺตฺวา น โสจติฯ|
    count |๘๐|
      block |เอวเมสา กสี กฏฺฐา สา โหติ อมตปฺผลา|
      block |เอตํ กสิํ กสิตฺวาน สพฺพทุกฺขา ปมุจฺจตีติฯ|
    block |อถ โข กสิภารทฺวาโช พฺราหฺมโณ มหติยา กํสปาติยา ปายสํ วฑฺเฒตฺวา ภควโต อุปนาเมสิ ภุญฺชตุ ภวํ โคตโม ปายสํฯ กสฺสโก ภวํ ยํ หิ ภวํ โคตโม อมตปฺผลํ กสิํ กสตีติฯ|
    count |๘๑|
      block |คาถาภิคีตํ เม อโภชเนยฺยํ สมฺปสฺสตํ พฺราหฺมณ เนส ธมฺโม|
      block |คาถาภิคีตํ ปนุทนฺติ พุทฺธา ธมฺเม สตี พฺราหฺมณ วุตฺติเรสาฯ|
    count |๘๒|
      block |อญฺเญน จ เกวลินํ มเหสิํ ขีณาสวํ กุกฺกุจฺจวูปสนฺตํ|
      block |อนฺเนน ปาเนน อุปฏฺฐหสฺสุ เขตฺตํ หิ ตํ ปุญฺญเปกฺขสฺส โหตีติฯ|
    block |อถ กสฺส จาหํ โภ โคตม อิมํ ปายสํ ทมฺมีติ น ขฺวาหํ ตํ พฺราหฺมณ ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย ยสฺส โส ปายโส ภุตฺโต สมฺมา ปริณามํ คจฺเฉยฺย อญฺญตฺร ตถาคตสฺส วา ตถาคตสาวกสฺส วาฯ เตน หิ ตฺวํ พฺราหฺมณ ตํ ปายสํ อปฺปหริเต วา ฉฑฺเฑหิ อปฺปาณเก วา อุทเก โอปิลาเปหีติฯ|
    block |อถ โข กสิภารทฺวาโช พฺราหฺมโณ ตํ ปายสํ อปฺปาณเก อุทเก โอปิลาเปสิฯ อถ โข โส ปายโส อุทเก ปกฺขิตฺโต จิจฺจิฏายติ จิฏิจิฏายติ สนฺธูปายติ สมฺปธูปายติ ฯ เสยฺยถาปิ นาม ผาโล ทิวสํ สนฺตตฺโต อุทเก ปกฺขิตฺโต จิจฺจิฏายติ จิฏิจิฏายติ สนฺธูปายติ สมฺปธูปายติ เอวเมว โส ปายโส อุทเก ปกฺขิตฺโต จิจฺจิฏายติ จิฏิจิฏายติ สนฺธูปายติ สมฺปธูปายติฯ|
    block |อถ โข กสิภารทฺวาโช พฺราหฺมโณ สํวิคฺโค โลมหฏฺฐชาโต เยน ภควา เตนุปสงฺกมิ อุปสงฺกมิตฺวา ภควโต ปาเทสุ สิรสา นิปติตฺวา ภควนฺตํ เอตทโวจ อภิกฺกนฺตํ โภ โคตม อภิกฺกนฺตํ โภ โคตม เสยฺยถาปิ โภ โคตม นิกฺกุชฺชิตํ วา อุกฺกุชฺเชยฺย ปฏิจฺฉนฺนํ วา วิวเรยฺย มูฬฺหสฺส วา มคฺคํ อาจิกฺเขยฺย อนฺธกาเร วา เตลปชฺโชตํ ธาเรยฺย จกฺขุมนฺโต รูปานิ ทกฺขนฺตีติ เอวเมวํ โภตา โคตเมน อเนกปริยาเยน ธมฺโม ปกาสิโตฯ เอสาหํ ภวนฺตํ โคตมํ สรณํ คจฺฉามิ ธมฺมญฺจ ภิกฺขุสงฺฆญฺจ ลเภยฺยาหํ โภโต โคตมสฺส สนฺติเก ปพฺพชฺชํ ลเภยฺยํ อุปสมฺปทนฺติฯ|
    block |อลตฺถ โข กสิภารทฺวาโช พฺราหฺมโณ ภควโต สนฺติเก ปพฺพชฺชํ อลตฺถ อุปสมฺปทํฯ อจิรูปสมฺปนฺโน โข ปนายสฺมา ภารทฺวาโช เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรสฺเสว ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ ตทนุตฺตรํ พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ขีณา ชาติ วุสิตํ พฺรหฺมจริยํ กตํ กรณียํ นาปรํ อิตฺถตฺตายาติ อพฺภญฺญาสิฯ อญฺญตโร จ ปนายสฺมา ภารทฺวาโช อรหตํ อโหสีติฯ|
    stand |กสิภารทฺวาชสุตฺตํ จตุตฺถํ นิฏฺฐิตํฯ|
  block |๕ จุนฺทสุตฺตํ|
    count |๘๓|
      block |ปุจฺฉามิ มุนิํ ปหูตปญฺญํ อิติ จุนฺโท กมฺมารปุตฺโต|
      block |พุทฺธํ ธมฺมสฺสามิํ วีตตณฺหํ|
      block |ทฺวิปทุตฺตมํ สารถีนํ ปวรํ กติ โลเก สมณา ตทิงฺฆ พฺรูหิฯ|
    count |๘๔|
      block |จตุโร สมณา น ปญฺจมตฺถิ จุนฺทาติ ภควา|
      block |เต เต อาวิกโรมิ สกฺขิปุฏฺโฐ|
      block |มคฺคชิโน มคฺคเทสโก จ มคฺเค ชีวติ โย จ มคฺคทูสีฯ|
    count |๘๕|
      block |กํ มคฺคชินํ วทนฺติ พุทฺธา อิติ จุนฺโท กมฺมารปุตฺโต|
      block |มคฺคกฺขายี กถํ อตุลฺโย โหติ|
      block |มคฺเค ชีวติ เม พฺรูหิ ปุฏฺโฐ อถ เม อาวิกโรหิ มคฺคทูสิํ ฯ|
    count |๘๖|
      block |โย ติณฺณกถํกโถ วิสลฺโล นิพฺพานาภิรโต อนานุคิทฺโธ|
      block |โลกสฺส สเทวกสฺส เนตา ตาทิํ มคฺคชินํ วทนฺติ พุทฺธาฯ|
    count |๘๗|
      block |ปรมํ ปรมนฺติ โยธ ญตฺวา อกฺขาติ วิภชเต อิเธว ธมฺมํ|
      block |ตํ กงฺขฉิทํ มุนิํ อเนชํ ทุติยํ ภิกฺขุนมาหุ มคฺคเทสิํฯ|
    count |๘๘|
      block |โย ธมฺมปเท สุเทสิเต มคฺเค ชีวติ สญฺญโต สตีมา|
      block |อนวชฺชปทานิ เสวมาโน ตติยํ ภิกฺขุนมาหุ มคฺคชีวิํฯ|
    count |๘๙|
      block |ฉทนํ กตฺวาน สุพฺพตานํ ปกฺขนฺที กุลทูสโก ปคพฺโภ|
      block |มายาวี อสญฺญโต ปลาโป ปติรูเปน จรํ ส มคฺคทูสีฯ|
    count |๙๐|
      block |เอเต จ ปฏิวิชฺฌิ โย คหฏฺโฐ สุตวา อริยสาวโก สปญฺโญ|
      block |สพฺเพ เนตาทิสาติ ญตฺวา อิติ ทิสฺวา น หาเปติ ตสฺส สทฺธา|
      block |กถํ หิ ทุฏฺเฐน อสมฺปทุฏฺฐํ สุทฺธํ อสุทฺเธน สมํ กเรยฺยาติฯ|
    stand |จุนฺทสุตฺตํ ปญฺจมํ นิฏฺฐิตํฯ|
  block |๖ ปราภวสุตฺตํ|
    block |เอวํ เม สุตํ เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา เกวลกปฺปํ เชตวนํ โอภาเสตฺวา เยน ภควา เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิตา โข สา เทวตา ภควนฺตํ คาถาย อชฺฌภาสิ|
    count |๙๑|
      block |ปราภวนฺตํ ปุริสํ มยํ ปุจฺฉาม โคตม|
      block |ภควนฺตํ ปุฏฺฐุมาคมฺม กิํ ปราภวโต มุขํฯ|
    count |๙๒|
      block |สุวิชาโน ภวํ โหติ สุวิชาโน ปราภโว|
      block |ธมฺมกาโม ภวํ โหติ ธมฺมเทสฺสี ปราภโวฯ|
    count |๙๓|
      block |อิติ เหตํ วิชานาม ปฐโม โส ปราภโว|
      block |ทุติยํ ภควา พฺรูหิ กิํ ปราภวโต มุขํฯ|
    count |๙๔|
      block |อสนฺตสฺส ปิยา โหนฺติ สนฺเต น กุรุเต ปิยํ|
      block |อสตํ ธมฺมํ โรเจติ ตํ ปราภวโต มุขํฯ|
    count |๙๕|
      block |อิติ เหตํ วิชานาม ทุติโย โส ปราภโว|
      block |ตติยํ ภควา พฺรูหิ กิํ ปราภวโต มุขํฯ|
    count |๙๖|
      block |นิทฺทาสีลี สภาสีลี อนุฏฺฐาตา จ โย นโร|
      block |อลโส โกธปญฺญาโณ ตํ ปราภวโต มุขํฯ|
    count |๙๗|
      block |อิติ เหตํ วิชานาม ตติโย โส ปราภโว|
      block |จตุตฺถํ ภควา พฺรูหิ กิํ ปราภวโต มุขํฯ|
    count |๙๘|
      block |โย มาตรํ ปิตรํ วา ชิณฺณกํ คตโยพฺพนํ|
      block |ปหุ สนฺโต น ภรติ ตํ ปราภวโต มุขํฯ|
    count |๙๙|
      block |อิติ เหตํ วิชานาม จตุตฺโถ โส ปราภโว|
      block |ปญฺจมํ ภควา พฺรูหิ กิํ ปราภวโต มุขํฯ|
    count |๑๐๐|
      block |โย พฺราหฺมณํ สมณํ วา อญฺญํ วาปิ วนิพฺพกํ|
      block |มุสาวาเทน วญฺเจติ ตํ ปราภวโต มุขํฯ|
    count |๑๐๑|
      block |อิติ เหตํ วิชานาม ปญฺจโม โส ปราภโว|
      block |ฉฏฺฐมํ ภควา พฺรูหิ กิํ ปราภวโต มุขํฯ|
    count |๑๐๒|
      block |ปหูตวิตฺโต ปุริโส สหิรญฺโญ สโภชโน|
      block |เอโก ภุญฺชติ สาทูนิ ตํ ปราภวโต มุขํฯ|
    count |๑๐๓|
      block |อิติ เหตํ วิชานาม ฉฏฺฐโม โส ปราภโว|
      block |สตฺตมํ ภควา พฺรูหิ กิํ ปราภวโต มุขํฯ|
    count |๑๐๔|
      block |ชาติตฺถทฺโธ ธนตฺถทฺโธ โคตฺตตฺถทฺโธ จ โย นโร|
      block |สญฺญาติํ อติมญฺเญติ ตํ ปราภวโต มุขํฯ|
    count |๑๐๕|
      block |อิติ เหตํ วิชานาม สตฺตโม โส ปราภโว|
      block |อฏฺฐมํ ภควา พฺรูหิ กิํ ปราภวโต มุขํฯ|
    count |๑๐๖|
      block |อิตฺถิธุตฺโต สุราธุตฺโต อกฺขธุตฺโต จ โย นโร|
      block |ลทฺธํ ลทฺธํ วินาเสติ ตํ ปราภวโต มุขํฯ|
    count |๑๐๗|
      block |อิติ เหตํ วิชานาม อฏฺฐโม โส ปราภโว|
      block |นวมํ ภควา พฺรูหิ กิํ ปราภวโต มุขํฯ|
    count |๑๐๘|
      block |เสหิ ทาเรหิ อสนฺตุฏฺโฐ เวสิยาสุ ปทุสฺสติ|
      block |ทุสฺสติ ปรทาเรสุ ตํ ปราภวโต มุขํฯ|
    count |๑๐๙|
      block |อิติ เหตํ วิชานาม นวโม โส ปราภโว|
      block |ทสมํ ภควา พฺรูหิ กิํ ปราภวโต มุขํฯ|
    count |๑๑๐|
      block |อตีตโยพฺพโน โปโส อาเนติ ติมฺพรุตฺถนิํ|
      block |ตสฺสา อิสฺสา น สุปติ ตํ ปราภวโต มุขํฯ|
    count |๑๑๑|
      block |อิติ เหตํ วิชานาม ทสโม โส ปราภโว|
      block |เอกาทสมํ ภควา พฺรูหิ กิํ ปราภวโต มุขํฯ|
    count |๑๑๒|
      block |อิตฺถิํ โสณฺฑิํ วิกิรณิํ ปุริสํ วาปิ ตาทิสํ|
      block |อิสฺสริยสฺมิํ ฐเปติ ตํ ปราภวโต มุขํฯ|
    count |๑๑๓|
      block |อิติ เหตํ วิชานาม เอกาทสโม โส ปราภโว|
      block |ทฺวาทสมํ ภควา พฺรูหิ กิํ ปราภวโต มุขํฯ|
    count |๑๑๔|
      block |อปฺปโภโค มหาตณฺโห ขตฺติเย ชายเต กุเล|
      block |โส จ รชฺชํ ปตฺถยติ ตํ ปราภวโต มุขํฯ|
    count |๑๑๕|
      block |เอเต ปราภเว โลเก ปณฺฑิโต สมเวกฺขิย|
      block |อริโย ทสฺสนสมฺปนฺโน ส โลกํ ภชเต สิวนฺติฯ|
    stand |ปราภวสุตฺตํ ฉฏฺฐํ นิฏฺฐิตํฯ|
  block |๗ วสลสุตฺตํ|
    block |เอวํ เม สุตํ เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถิํ ปิณฺฑาย ปาวิสิฯ เตน โข ปน สมเยน อคฺคิกภารทฺวาชสฺส พฺราหฺมณสฺส นิเวสเน อคฺคิ ปชฺชลิโต โหติ อาหุติ ปคฺคหิตาฯ อถ โข ภควา สาวตฺถิยํ สปทานํ ปิณฺฑาย จรมาโน เยน อคฺคิกภารทฺวาชสฺส พฺราหฺมณสฺส นิเวสนํ เตนุปสงฺกมิฯ|
    block |อทฺทสา โข อคฺคิกภารทฺวาโช พฺราหฺมโณ ภควนฺตํ ทูรโตว อาคจฺฉนฺตํฯ ทิสฺวาน ภควนฺตํ เอตทโวจ ตตฺเรว มุณฺฑก ตตฺเรว สมณก ตตฺเรว วสลก ติฏฺฐาหีติฯ|
    block |เอวํ วุตฺเต ภควา อคฺคิกภารทฺวาชํ พฺราหฺมณํ เอตทโวจ ชานาสิ ปน ตฺวํ พฺราหฺมณ วสลํ วา วสลกรเณ วา ธมฺเมติ น ขฺวาหํ โภ โคตม ชานามิ วสลํ วา วสลกรเณ วา ธมฺเม สาธุ เม ภวํ โคตโม ตถา ธมฺมํ เทเสตุ ยถาหํ ชาเนยฺยํ วสลํ วา วสลกรเณ วา ธมฺเมติฯ เตน หิ พฺราหฺมณ สุณาหิ สาธุกํ มนสิ กโรหิ ภาสิสฺสามีติฯ เอวํ โภติ โข อคฺคิกภารทฺวาโช พฺราหฺมโณ ภควโต ปจฺจสฺโสสิฯ ภควา เอตทโวจ|
    count |๑๑๖|
      block |โกธโน อุปนาหี จ ปาปมกฺขี จ โย นโร|
      block |วิปนฺนทิฏฺฐิ มายาวี ตํ ชญฺญา วสโล อิติฯ|
    count |๑๑๗|
      block |เอกชํ วา ทฺวิชํ วาปิ โยธ ปาณํ วิหิํสติ|
      block |ยสฺส ปาเณ ทยา นตฺถิ ตํ ชญฺญา วสโล อิติฯ|
    count |๑๑๘|
      block |โย หนฺติ ปริรุนฺธติ คามานิ นิคมานิ จ|
      block |นิคฺคาหโก สมญฺญาโต ตํ ชญฺญา วสโล อิติฯ|
    count |๑๑๙|
      block |คาเม วา ยทิ วา รญฺเญ ยํ ปเรสํ มมายิตํ|
      block |เถยฺยา อทินฺนมาเทติ ตํ ชญฺญา วสโล อิติฯ|
    count |๑๒๐|
      block |โย หเว อิณมาทาย จุชฺชมาโน ปลายติ|
      block |น หิ เต อิณมตฺถีติ ตํ ชญฺญา วสโล อิติฯ|
    count |๑๒๑|
      block |โย เว กิญฺจิกฺขกมฺยตา ปนฺถสฺมิํ วชนฺตํ ชนํ|
      block |หนฺตฺวา กิญฺจิกฺขมาเทติ ตํ ชญฺญา วสโล อิติฯ|
    count |๑๒๒|
      block |อตฺตเหตุ ปรเหตุ ธนเหตุ จ โย นโร|
      block |สกฺขิปุฏฺโฐ มุสา พฺรูติ ตํ ชญฺญา วสโล อิติฯ|
    count |๑๒๓|
      block |โย ญาตีนํ สขีนํ วา ทาเรสุ ปฏิทิสฺสติ|
      block |สาหสา สมฺปิเยน วา ตํ ชญฺญา วสโล อิติฯ|
    count |๑๒๔|
      block |โย มาตรํ ปิตรํ วา ชิณฺณกํ คตโยพฺพนํ|
      block |ปหุ สนฺโต น ภรติ ตํ ชญฺญา วสโล อิติฯ|
    count |๑๒๕|
      block |โย มาตรํ ปิตรํ วา ภาตรํ ภคินิํ สสุํ|
      block |หนฺติ โรเสติ วาจาย ตํ ชญฺญา วสโล อิติฯ|
    count |๑๒๖|
      block |โย อตฺถํ ปุจฺฉิโต สนฺโต อนตฺถมนุสาสติ|
      block |ปฏิจฺฉนฺเนน มนฺเตติ ตํ ชญฺญา วสโล อิติฯ|
    count |๑๒๗|
      block |โย กตฺวา ปาปกํ กมฺมํ มา มํ ชญฺญาติ อิจฺฉติ|
      block |โย ปฏิจฺฉนฺนกมฺมนฺโต ตํ ชญฺญา วสโล อิติฯ|
    count |๑๒๘|
      block |โย เว ปรกุลํ คนฺตฺวา ภุตฺวาน สุจิโภชนํ|
      block |อาคตํ นปฺปฏิปูเชติ ตํ ชญฺญา วสโล อิติฯ|
    count |๑๒๙|
      block |โย พฺราหฺมณํ สมณํ วา อญฺญํ วาปิ วนิพฺพกํ|
      block |มุสาวาเทน วญฺเจติ ตํ ชญฺญา วสโล อิติฯ|
    count |๑๓๐|
      block |โย พฺราหฺมณํ สมณํ วา ภตฺตกาเล อุปฏฺฐิเต|
      block |โรเสติ วาจา น จ เทติ ตํ ชญฺญา วสโล อิติฯ|
    count |๑๓๑|
      block |อสตํ โยธ ปพฺรูติ โมเหน ปลิคุณฺฐิโต|
      block |กิญฺจิกฺขํ นิชิคีสาโน ตํ ชญฺญา วสโล อิติฯ|
    count |๑๓๒|
      block |โย จตฺตานํ สมุกฺกํเส ปเร จ มวชานาติ|
      block |นิหีโน เสน มาเนน ตํ ชญฺญา วสโล อิติฯ|
    count |๑๓๓|
      block |โรสโก กทริโย จ ปาปิจฺโฉ มจฺฉรี สโฐ|
      block |อหิริโก อโนตฺตปฺปี ตํ ชญฺญา วสโล อิติฯ|
    count |๑๓๔|
      block |โย พุทฺธํ ปริภาสติ อถ วา ตสฺส สาวกํ|
      block |ปริพฺพาชํ คหฏฺฐํ วา ตํ ชญฺญา วสโล อิติฯ|
    count |๑๓๕|
      block |โย เว อนรหํ สนฺโต อรหํ ปฏิชานาติ|
      block |โจโร สพฺรหฺมเก โลเก เอโส โข วสลาธโมฯ|
    count |๑๓๖|
      block |เอเต โข วสลา วุตฺตา มยา เยเต ปกาสิตา|
      block |น ชจฺจา วสโล โหติ น ชจฺจา โหติ พฺราหฺมโณ|
      block |กมฺมุนา วสโล โหติ กมฺมุนา โหติ พฺราหฺมโณฯ|
    count |๑๓๗|
      block |ตทมินาปิ ชานาถ ยถาเมทํ นิทสฺสนํ|
      block |จณฺฑาลปุตฺโต โสปาโก มาตงฺโค อิติ วิสฺสุโตฯ|
    count |๑๓๘|
      block |โส ยสํ ปรมํ ปตฺโต มาตงฺโค ยํ สุทุลฺลภํ|
      block |อาคจฺฉุํ ตสฺสุปฏฺฐานํ ขตฺติยา พฺราหฺมณา พหูฯ|
    count |๑๓๙|
      block |เทวยานํ อภิรุยฺห วิรชํ โส มหาปถํ|
      block |กามราคํ วิราเชตฺวา พฺรหฺมโลกูปโค อหุ|
      block |น นํ ชาติ นิวาเรสิ พฺรหฺมโลกูปปตฺติยาฯ|
    count |๑๔๐|
      block |อชฺฌายกกุเล ชาตา พฺราหฺมณา มนฺตพนฺธวา|
      block |เต จ ปาเปสุ กมฺเมสุ อภิณฺหมุปทิสฺสเรฯ|
    count |๑๔๑|
      block |ทิฏฺเฐว ธมฺเม คารยฺหา สมฺปราเย จ ทุคฺคติ|
      block |น เน ชาติ นิวาเรติ ทุคฺคตฺยา ครหาย วาฯ|
    count |๑๔๒|
      block |น ชจฺจา วสโล โหติ น ชจฺจา โหติ พฺราหฺมโณ|
      block |กมฺมุนา วสโล โหติ กมฺมุนา โหติ พฺราหฺมโณติฯ|
    block |เอวํ วุตฺเต อคฺคิกภารทฺวาโช พฺราหฺมโณ ภควนฺตํ เอตทโวจ อภิกฺกนฺตํ โภ โคตม…เป … อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺติฯ|
    stand |วสลสุตฺตํ สตฺตมํ นิฏฺฐิตํฯ|
  block |๘ เมตฺตสุตฺตํ|
    count |๑๔๓|
      block |กรณียมตฺถกุสเลน ยนฺต สนฺตํ ปทํ อภิสเมจฺจ|
      block |สกฺโก อุชู จ สุหุชู จ สูวโจ จสฺส มุทุ อนติมานีฯ|
    count |๑๔๔|
      block |สนฺตุสฺสโก จ สุภโร จ อปฺปกิจฺโจ จ สลฺลหุกวุตฺติ|
      block |สนฺตินฺทฺริโย จ นิปโก จ อปฺปคพฺโภ กุเลสฺวนนุคิทฺโธฯ|
    count |๑๔๕|
      block |น จ ขุทฺทมาจเร กิญฺจิ เยน วิญฺญู ปเร อุปวเทยฺยุํ|
      block |สุขิโน ว เขมิโน โหนฺตุ สพฺพสตฺตา ภวนฺตุ สุขิตตฺตาฯ|
    count |๑๔๖|
      block |เย เกจิ ปาณภูตตฺถิ ตสา วา ถาวรา วนวเสสา|
      block |ทีฆา วา เย ว มหนฺตา มชฺฌิมา รสฺสกา อณุกถูลาฯ|
    count |๑๔๗|
      block |ทิฏฺฐา วา เย ว อทิฏฺฐา เย ว ทูเร วสนฺติ อวิทูเร|
      block |ภูตา ว สมฺภเวสี ว สพฺพสตฺตา ภวนฺตุ สุขิตตฺตาฯ|
    count |๑๔๘|
      block |น ปโร ปรํ นิกุพฺเพถ นาติมญฺเญถ กตฺถจิ น กญฺจิ|
      block |พฺยาโรสนา ปฏิฆสญฺญา นาญฺญมญฺญสฺส ทุกฺขมิจฺเฉยฺยฯ|
    count |๑๔๙|
      block |มาตา ยถา นิยํ ปุตฺตมายุสา เอกปุตฺตมนุรกฺเข|
      block |เอวมฺปิ สพฺพภูเตสุ มานสํ ภาวเย อปริมาณํฯ|
    count |๑๕๐|
      block |เมตฺตญฺจ สพฺพโลกสฺมิ มานสํ ภาวเย อปริมาณํ|
      block |อุทฺธํ อโธ จ ติริยญฺจ อสมฺพาธํ อเวรมสปตฺตํฯ|
    count |๑๕๑|
      block |ติฏฺฐํ จรํ นิสินฺโน ว สยาโน ยาวตาสฺส วิตมิทฺโธ|
      block |เอตํ สติํ อธิฏฺเฐยฺย พฺรหฺมเมตํ วิหารมิธมาหุฯ|
    count |๑๕๒|
      block |ทิฏฺฐิญฺจ อนุปคฺคมฺม สีลวา ทสฺสเนน สมฺปนฺโน|
      block |กาเมสุ วินย เคธํ น หิ ชาตุคฺคพฺภเสยฺย ปุนเรตีติฯ|
    stand |เมตฺตสุตฺตํ อฏฺฐมํ นิฏฺฐิตํฯ|
  block |๙ เหมวตสุตฺตํ|
    count |๑๕๓|
      block |อชฺช ปนฺนรโส อุโปสโถ อิติ สาตาคิโร ยกฺโข|
      block |ทิพฺพา รตฺติ อุปฏฺฐิตา|
      block |อโนมนามํ สตฺถารํ หนฺท ปสฺสาม โคตมํฯ|
    count |๑๕๔|
      block |กจฺจิ มโน สุปณิหิโต อิติ เหมวโต ยกฺโข|
      block |สพฺพภูเตสุ ตาทิโน|
      block |กจฺจิ อิฏฺเฐ อนิฏฺเฐ จ สงฺกปฺปสฺส วสีกตาฯ|
    count |๑๕๕|
      block |มโน จสฺส สุปณิหิโต อิติ สาตาคิโร ยกฺโข|
      block |สพฺพภูเตสุ ตาทิโน|
      block |อโถ อิฏฺเฐ อนิฏฺเฐ จ สงฺกปฺปสฺส วสีกตาฯ|
    count |๑๕๖|
      block |กจฺจิ อทินฺนํ นาทิยติ อิติ เหมวโต ยกฺโข|
      block |กจฺจิ ปาเณสุ สญฺญโต|
      block |กจฺจิ อารา ปมาทมฺหา กจฺจิ ฌานํ น ริญฺจติฯ|
    count |๑๕๗|
      block |น โส อทินฺนํ อาทิยติ อิติ สาตาคิโร ยกฺโข|
      block |อโถ ปาเณสุ สญฺญโต|
      block |อโถ อารา ปมาทมฺหา พุทฺโธ ฌานํ น ริญฺจติฯ|
    count |๑๕๘|
      block |กจฺจิ มุสา น ภณติ อิติ เหมวโต ยกฺโข|
      block |กจฺจิ น ขีณพฺยปฺปโถ|
      block |กจฺจิ เวภูติยํ นาห กจฺจิ สมฺผํ น ภาสติฯ|
    count |๑๕๙|
      block |มุสา จ โส น ภณติ อิติ สาตาคิโร ยกฺโข|
      block |อโถ น ขีณพฺยปฺปโถ|
      block |อโถ เวภูติยํ นาห มนฺตา อตฺถํ จ ภาสติฯ|
    count |๑๖๐|
      block |กจฺจิ น รชฺชติ กาเมสุ อิติ เหมวโต ยกฺโข|
      block |กจฺจิ จิตฺตํ อนาวิลํ|
      block |กจฺจิ โมหํ อติกฺกนฺโต กจฺจิ ธมฺเมสุ จกฺขุมาฯ|
    count |๑๖๑|
      block |น โส รชฺชติ กาเมสุ อิติ สาตาคิโร ยกฺโข|
      block |อโถ จิตฺตํ อนาวิลํ|
      block |สพฺพโมหํ อติกฺกนฺโต พุทฺโธ ธมฺเมสุ จกฺขุมาฯ|
    count |๑๖๒|
      block |กจฺจิ วิชฺชาย สมฺปนฺโน อิติ เหมวโต ยกฺโข|
      block |กจฺจิ สํสุทฺธจารโณ|
      block |กจฺจิสฺส อาสวา ขีณา กจฺจิ นตฺถิ ปุนพฺภโวฯ|
    count |๑๖๓|
      block |วิชฺชาย เจว สมฺปนฺโน อิติ สาตาคิโร ยกฺโข|
      block |อโถ สํสุทฺธจารโณ|
      block |สพฺพสฺส อาสวา ขีณา นตฺถิ ตสฺส ปุนพฺภโวฯ|
    count |๑๖๔|
      block |สมฺปนฺนํ มุนิโน จิตฺตํ กมฺมุนา พฺยปฺปเถน จ|
      block |วิชฺชาจรณสมฺปนฺนํ ธมฺมโต นํ ปสํสติฯ|
    count |๑๖๕|
      block |สมฺปนฺนํ มุนิโน จิตฺตํ กมฺมุนา พฺยปฺปเถน จ|
      block |วิชฺชาจรณสมฺปนฺนํ ธมฺมโต อนุโมทสิฯ|
    count |๑๖๖|
      block |สมฺปนฺนํ มุนิโน จิตฺตํ กมฺมุนา พฺยปฺปเถน จ|
      block |วิชฺชาจรณสมฺปนฺนํ หนฺท ปสฺสาม โคตมํฯ|
    count |๑๖๗|
      block |เอณิชงฺฆํ กิสํ วีรํ อปฺปาหารํ อโลลุปํ|
      block |มุนิํ วนสฺมิํ ฌายนฺตํ เอหิ ปสฺสาม โคตมํฯ|
    count |๑๖๘|
      block |สีหํเวกจรํ นาคํ กาเมสุ อนเปกฺขินํ|
      block |อุปสงฺกมฺม ปุจฺฉาม มจฺจุปาสปฺปโมจนํฯ|
    count |๑๖๙|
      block |อกฺขาตารํ ปวตฺตารํ สพฺพธมฺมาน ปารคุํ|
      block |พุทฺธํ เวรภยาตีตํ มยํ ปุจฺฉาม โคตมํฯ|
    count |๑๗๐|
      block |กิสฺมิํ โลโก สมุปฺปนฺโน อิติ เหมวโต ยกฺโข|
      block |กิสฺมิํ กุพฺพติ สนฺถวํ|
      block |กิสฺส โลโก อุปาทาย กิสฺมิํ โลโก วิหญฺญติฯ|
    count |๑๗๑|
      block |ฉสุ โลโก สมุปฺปนฺโน เหมวตาติ ภควา|
      block |ฉสุ กุพฺพติ สนฺถวํ|
      block |ฉนฺนเมว อุปาทาย ฉสุ โลโก วิหญฺญติฯ|
    count |๑๗๒|
      block |กตมํ ตํ อุปาทานํ ยตฺถ โลโก วิหญฺญติ|
      block |นิยฺยานํ ปุจฺฉิโต พฺรูหิ กถํ ทุกฺขา ปมุจฺจติ ฯ|
    count |๑๗๓|
      block |ปญฺจ กามคุณา โลเก มโนฉฏฺฐา ปเวทิตา|
      block |เอตฺถ ฉนฺทํ วิราเชตฺวา เอวํ ทุกฺขา ปมุจฺจติฯ|
    count |๑๗๔|
      block |เอตํ โลกสฺส นิยฺยานํ อกฺขาตํ โว ยถาตถํ|
      block |เอตํ โว อหมกฺขามิ เอวํ ทุกฺขา ปมุจฺจติฯ|
    count |๑๗๕|
      block |โก สูธ ตรติ โอฆํ โกธ ตรติ อณฺณวํ|
      block |อปฺปติฏฺเฐ อนาลมฺเพ โก คมฺภีเร น สีทติฯ|
    count |๑๗๖|
      block |สพฺพทา สีลสมฺปนฺโน ปญฺญวา สุสมาหิโต|
      block |อชฺฌตฺตจินฺตี สติมา โอฆํ ตรติ ทุตฺตรํฯ|
    count |๑๗๗|
      block |วิรโต กามสญฺญาย สพฺพสํโยชนาติโค|
      block |นนฺทีภวปริกฺขีโณ โส คมฺภีเร น สีทติฯ|
    count |๑๗๘|
      block |คพฺภีรปญฺญํ นิปุณตฺถทสฺสิํ อกิญฺจนํ กามภเว อสตฺตํ|
      block |ตํ ปสฺสถ สพฺพธิ วิปฺปมุตฺตํ ทิพฺเพ ปเถ กมมานํ มเหสิํฯ|
    count |๑๗๙|
      block |อโนมนามํ นิปุณตฺถทสฺสิํ ปญฺญาททํ กามาลเย อสตฺตํ|
      block |ตํ ปสฺสถ สพฺพวิทุํ สุเมธํ อริเย ปเถ กมมานํ มเหสิํฯ|
    count |๑๘๐|
      block |สุทิฏฺฐํ วต โน อชฺช สุปฺปภาตํ สุหุฏฺฐิตํ|
      block |ยํ อทฺทสาม สมฺพุทฺธํ โอฆติณฺณมนาสวํฯ|
    count |๑๘๑|
      block |อิเม ทสสตา ยกฺขา อิทฺธิมนฺโต ยสสฺสิโน|
      block |สพฺเพ ตํ สรณํ ยนฺติ ตฺวํ โน สตฺถา อนุตฺตโรฯ|
    count |๑๘๒|
      block |เต มยํ วิจริสฺสาม คามา คามํ นคา นคํ|
      block |นมสฺสมานา สมฺพุทฺธํ ธมฺมสฺส จ สุธมฺมตนฺติฯ|
    stand |เหมวตสุตฺตํ นวมํ นิฏฺฐิตํฯ|
  block |๑๐ อาฬวกสุตฺตํ|
    block |เอวํ เม สุตํ เอกํ สมยํ ภควา อาฬวิยํ วิหรติ อาฬวกสฺส ยกฺขสฺส ภวเนฯ อถ โข อาฬวโก ยกฺโข เยน ภควา เตนุปสงฺกมิ อุปสงฺกมิตฺวา ภควนฺตํ เอตทโวจ นิกฺขม สมณาติฯ สาธาวุโสติ ภควา นิกฺขมิฯ ปวิส สมณาติฯ สาธาวุโสติ ภควา ปาวิสิฯ|
    block |ทุติยมฺปิ โข…เป … ตติยมฺปิ โข อาฬวโก ยกฺโข ภควนฺตํ เอตทโวจ นิกฺขม สมณาติฯ สาธาวุโสติ ภควา นิกฺขมิฯ ปวิส สมณาติฯ สาธาวุโสติ ภควา ปาวิสิฯ|
    block |จตุตฺถมฺปิ โข อาฬวโก ยกฺโข ภควนฺตํ เอตทโวจ นิกฺขม สมณาติฯ น ขฺวาหํ ตํ อาวุโส นิกฺขมิสฺสามิฯ ยํ เต กรณียํ ตํ กโรหีติฯ|
    block |ปญฺหํ ตํ สมณ ปุจฺฉิสฺสามิฯ สเจ เม น พฺยากริสฺสสิ จิตฺตํ วา เต ขิปิสฺสามิ หทยํ วา เต ผาเลสฺสามิ ปาเทสุ วา คเหตฺวา ปารคงฺคาย ขิปิสฺสามีติฯ|
    block |น ขฺวาหํ ตํ อาวุโส ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย โย เม จิตฺตํ วา ขิเปยฺย หทยํ วา ผาเลยฺย ปาเทสุ วา คเหตฺวา ปารคงฺคาย ขิเปยฺยฯ อปิ จ ตฺวํ อาวุโส ปุจฺฉ ยทากงฺขสีติฯ อถ โข อาฬวโก ยกฺโข ภควนฺตํ คาถาย อชฺฌภาสิ|
    count |๑๘๓|
      block |กิํ สูธ วิตฺตํ ปุริสสฺส เสฏฺฐํ กิํ สุ สุจิณฺณํ สุขมาวหาติ|
      block |กิํ สุ หเว สาทุตรํ รสานํ กถํ ชีวิํ ชีวิตมาหุ เสฏฺฐํฯ|
    count |๑๘๔|
      block |สทฺธีธ วิตฺตํ ปุริสสฺส เสฏฺฐํ ธมฺโม สุจิณฺโณ สุขมาวหาติ|
      block |สจฺจํ หเว สาทุตรํ รสานํ ปญฺญาชีวิํ ชีวิตมาหุ เสฏฺฐํฯ|
    count |๑๘๕|
      block |กถํ สุ ตรติ โอฆํ กถํ สุ ตรติ อณฺณวํ|
      block |กถํ สุ ทุกฺขมจฺเจติ กถํ สุ ปริสุชฺฌติฯ|
    count |๑๘๖|
      block |สทฺธา ตรติ โอฆํ อปฺปมาเทน อณฺณวํ|
      block |วีริเยน ทุกฺขมจฺเจติ ปญฺญาย ปริสุชฺฌติฯ|
    count |๑๘๗|
      block |กถํ สุ ลภเต ปญฺญํ กถํ สุ วินฺทเต ธนํ|
      block |กถํ สุ กิตฺติํ ปปฺโปติ กถํ มิตฺตานิ คนฺถติ|
      block |อสฺมา โลกา ปรํ โลกํ กถํ เปจฺจ น โสจติฯ|
    count |๑๘๘|
      block |สทฺทหาโน อรหตํ ธมฺมํ นิพฺพานปตฺติยา|
      block |สุสฺสูสํ ลภเต ปญฺญํ อปฺปมตฺโต วิจกฺขโณฯ|
    count |๑๘๙|
      block |ปติรูปการี ธุรวา อุฏฺฐาตา วินฺทเต ธนํ|
      block |สจฺเจน กิตฺติํ ปปฺโปติ ททํ มิตฺตานิ คนฺถติฯ|
    count |๑๙๐|
      block |ยสฺเสเต จตุโร ธมฺมา สทฺธสฺส ฆรเมสิโน|
      block |สจฺจํ ธมฺโม ธิติ จาโค ส เว เปจฺจ น โสจติฯ|
    count |๑๙๑|
      block |อิงฺฆ อญฺเญปิ ปุจฺฉสฺสุ ปุถู สมณพฺราหฺมเณ|
      block |ยทิ สจฺจา ทมา จาคา ขนฺตฺยา ภิยฺโยธ วิชฺชติฯ|
    count |๑๙๒|
      block |กถํ นุ ทานิ ปุจฺเฉยฺยํ ปุถู สมณพฺราหฺมเณ|
      block |โยหํ อชฺช ปชานามิ โย อตฺโถ สมฺปรายิโกฯ|
    count |๑๙๓|
      block |อตฺถาย วต เม พุทฺโธ วาสายาฬวิมาคมา|
      block |โยหํ อชฺช ปชานามิ ยตฺถ ทินฺนํ มหปฺผลํฯ|
    count |๑๙๔|
      block |โส อหํ วิจริสฺสามิ คามา คามํ ปุรา ปุรํ|
      block |นมสฺสมาโน สมฺพุทฺธํ ธมฺมสฺส จ สุธมฺมตนฺติฯ|
    stand |อาฬวกสุตฺตํ ทสมํ นิฏฺฐิตํฯ|
  block |๑๑ วิชยสุตฺตํ|
    count |๑๙๕|
      block |จรํ วา ยทิ วา ติฏฺฐํ นิสินฺโน อุท วา สยํ|
      block |สมิญฺเชติ ปสาเรติ เอสา กายสฺส อิญฺชนาฯ|
    count |๑๙๖|
      block |อฏฺฐินหารุสํยุตฺโต ตจมํสาวเลปโน|
      block |ฉวิยา กาโย ปฏิจฺฉนฺโน ยถาภูตํ น ทิสฺสติฯ|
    count |๑๙๗|
      block |อนฺตปูโร อุทรปูโร ยกนเปฬสฺส วตฺถิโน|
      block |หทยสฺส ปปฺผาสสฺส วกฺกสฺส ปิหกสฺส จฯ|
    count |๑๙๘|
      block |สิงฺฆาณิกาย เขฬสฺส เสทสฺส จ เมทสฺส จ|
      block |โลหิตสฺส ลสิกาย ปิตฺตสฺส จ วสาย จฯ|
    count |๑๙๙|
      block |อถสฺส นวหิ โสเตหิ อสุจี สวติ สพฺพทา|
      block |อกฺขิมฺหา อกฺขิคูถโก กณฺณมฺหา กณฺณคูถโกฯ|
    count |๒๐๐|
      block |สิงฺฆาณิกา จ นาสโต มุเขน วมเตกทา|
      block |ปิตฺตํ เสมฺหญฺจ วมติ กายมฺหา เสทชลฺลิกาฯ|
    count |๒๐๑|
      block |อถสฺส สุสิรํ สีสํ มตฺถลุงฺคสฺส ปูริตํ|
      block |สุภโต นํ มญฺญติ พาโล อวิชฺชาย ปุรกฺขโตฯ|
    count |๒๐๒|
      block |ยทา จ โส มโต เสติ อุทฺธุมาโต วินีลโก|
      block |อปวิทฺโธ สุสานสฺมิํ อนเปกฺขา โหนฺติ ญาตโยฯ|
    count |๒๐๓|
      block |ขาทนฺติ นํ สุวานา จ สิงฺคาลา วกา กิมี|
      block |กากา คิชฺฌา จ ขาทนฺติ เย จญฺเญ สนฺติ ปาณิโนฯ|
    count |๒๐๔|
      block |สุตฺวาน พุทฺธวจนํ ภิกฺขุ ปญฺญาณวา อิธ|
      block |โส โข นํ ปริชานาติ ยถาภูตญฺหิ ปสฺสติฯ|
    count |๒๐๕|
      block |ยถา อิทํ ตถา เอตํ ยถา เอตํ ตถา อิทํ|
      block |อชฺฌตฺตญฺจ พหิทฺธา จ กาเย ฉนฺทํ วิราชเยฯ|
    count |๒๐๖|
      block |ฉนฺทราควิรตฺโต โส ภิกฺขุ ปญฺญาณวา อิธ|
      block |อชฺฌคา อมตํ สนฺติํ นิพฺพานํ ปทมจฺจุตํฯ|
    count |๒๐๗|
      block |ทฺวิปาทโกยํ อสุจิ ทุคฺคนฺโธ ปริหารติ|
      block |นานากุณปปริปูโร วิสฺสวนฺโต ตโต ตโตฯ|
    count |๒๐๘|
      block |เอตาทิเสน กาเยน โย มญฺเญ อุณฺณเมตเว|
      block |ปรํ วา อวชาเนยฺย กิมญฺญตฺร อทสฺสนาติฯ|
    stand |วิชยสุตฺตํ เอกาทสมํ นิฏฺฐิตํฯ|
  block |๑๒ มุนิสุตฺตํ|
    count |๒๐๙|
      block |สนฺถวาโต ภยํ ชาตํ นิเกตา ชายเต รโช|
      block |อนิเกตมสนฺถวํ เอตํ เว มุนิทสฺสนํฯ|
    count |๒๑๐|
      block |โย ชาตมุจฺฉิชฺช น โรปเยยฺย ชายนฺตมสฺส นานุปฺปเวจฺเฉ|
      block |ตมาหุ เอกํ มุนินํ จรนฺตํ อทฺทกฺขิ โส สนฺติปทํ มเหสิฯ|
    count |๒๑๑|
      block |สงฺขาย วตฺถูนิ ปมาย พีชํ สิเนหมสฺส นานุปฺปเวจฺเฉ|
      block |ส เว มุนี ชาติขยนฺตทสฺสี ตกฺกํ ปหาย น อุเปติ สงฺขํฯ|
    count |๒๑๒|
      block |อญฺญาย สพฺพานิ นิเวสนานิ อนิกามยํ อญฺญตรมฺปิ เตสํ|
      block |ส เว มุนี วีตเคโธ อคิทฺโธ นายูหตี ปารคโต หิ โหติฯ|
    count |๒๑๓|
      block |สพฺพาภิภุํ สพฺพวิทุํ สุเมธํ สพฺเพสุ ธมฺเมสุ อนูปลิตฺตํ|
      block |สพฺพญฺชหํ ตณฺหกฺขเย วิมุตฺตํ ตํ วาปิ ธีรา มุนิ เวทยนฺติฯ|
    count |๒๑๔|
      block |ปญฺญาพลํ สีลวตูปปนฺนํ สมาหิตํ ฌานรตํ สตีมํ|
      block |สงฺคา ปมุตฺตํ อขิลํ อนาสวํ ตํ วาปิ ธีรา มุนิ เวทยนฺติฯ|
    count |๒๑๕|
      block |เอกํ จรนฺตํ มุนิมปฺปมตฺตํ นินฺทาปสํสาสุ อเวธมานํ|
      block |สีหํว สทฺเทสุ อสนฺตสนฺตํ วาตํว ชาลมฺหิ อสชฺชมานํ|
      block |ปทฺมํว โตเยน อลิปฺปมานํ เนตารมญฺเญสมนญฺญเนยฺยํ|
      block |ตํ วาปิ ธีรา มุนิ เวทยนฺติฯ|
    count |๒๑๖|
      block |โย โอคหเณ ถมฺโภริวาภิชายติ ยสฺมิํ ปเร วาจาปริยนฺตํ วทนฺติ|
      block |ตํ วีตราคํ สุสมาหิตินฺทฺริยํ ตํ วาปิ ธีรา มุนิ เวทยนฺติฯ|
    count |๒๑๗|
      block |โย เว ฐิตตฺโต ตสรํว อุชฺชุ ชิคุจฺฉติ กมฺเมหิ ปาปเกหิ|
      block |วีมํสมาโน วิสมํ สมญฺจ ตํ วาปิ ธีรา มุนิ เวทยนฺติฯ|
    count |๒๑๘|
      block |โย สญฺญตตฺโต น กโรติ ปาปํ ทหโร มชฺฌิโม จ มุนิ ยตตฺโต|
      block |อโรสเนยฺโย น โส โรเสติ กญฺจิ ตํ วาปิ ธีรา มุนิ เวทยนฺติฯ|
    count |๒๑๙|
      block |ยทคฺคโต มชฺฌโต เสสโต วา ปิณฺฑํ ลเภถ ปรทตฺตูปชีวี|
      block |นาลํ ถุตุํ โนปิ นิปจฺจวาที ตํ วาปิ ธีรา มุนิ เวทยนฺติฯ|
    count |๒๒๐|
      block |มุนิํ จรนฺตํ วิรตํ เมถุนสฺมา โย โยพฺพเน โนปนิพชฺฌเต กฺวจิ|
      block |มทปฺปมาทา วิรตํ วิปฺปมุตฺตํ ตํ วาปิ ธีรา มุนิ เวทยนฺติฯ|
    count |๒๒๑|
      block |อญฺญาย โลกํ ปรมตฺถทสฺสิํ โอฆํ สมุทฺทํ อติตริย ตาทิํ|
      block |ตํ ฉินฺนคนฺถํ อสิตํ อนาสวํ ตํ วาปิ ธีรา มุนิ เวทยนฺติฯ|
    count |๒๒๒|
      block |อสมา อุโภ ทูรวิหารวุตฺติโน คิหี ทารโปสี อมโม จ สุพฺพโต|
      block |ปรปาณโรธาย คิหี อสญฺญโต นิจฺจํ มุนี รกฺขติ ปาณิเน ยโตฯ|
    count |๒๒๓|
      block |สิขี ยถา นีลคีโว วิหงฺคโม หํสสฺส โนเปติ ชวํ กุทาจนํ|
      block |เอวํ คิหี นานุกโรติ ภิกฺขุโน มุนิโน วิวิตฺตสฺส วนมฺหิ ฌายโตติฯ|
      block |อุรโค ธนิโย เจว วิสาณญฺจ ตถา กสิ|
      block |จุนฺโท ปราภโว เจว วสโล เมตฺตภาวนาฯ|
      block |สาตาคิโร อาฬวโก วิชโย จ ตถา มุนิ|
      block |ทฺวาทเสตานิ สุตฺตานิ อุรควคฺโคติ วุจฺจตีติฯ|
    stand |มุนิสุตฺตํ ทฺวาทสมํ นิฏฺฐิตํฯอุรควคฺโค ปฐโม นิฏฺฐิโตฯ|
    block |ตสฺสุทฺทานํ|
