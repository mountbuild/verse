block |๕ ปารายนวคฺโค|
  block |วตฺถุคาถา|
    count |๙๘๒|
      block |โกสลานํ ปุรา รมฺมา อคมา ทกฺขิณาปถํ|
      block |อากิญฺจญฺญํ ปตฺถยาโน พฺราหฺมโณ มนฺตปารคูฯ|
    count |๙๘๓|
      block |โส อสฺสกสฺส วิสเย อฬกสฺส สมาสเน|
      block |วสิ โคธาวรีกูเล อุญฺเฉน จ ผเลน จฯ|
    count |๙๘๔|
      block |ตสฺเสว อุปนิสฺสาย คาโม จ วิปุโล อหุ|
      block |ตโต ชาเตน อาเยน มหายญฺญมกปฺปยิฯ|
    count |๙๘๕|
      block |มหายญฺญํ ยชิตฺวาน ปุน ปาวิสิ อสฺสมํ|
      block |ตสฺมิํ ปฏิปวิฏฺฐมฺหิ อญฺโญ อาคญฺฉิ พฺราหฺมโณฯ|
    count |๙๘๖|
      block |อุคฺฆฏฺฏปาโท ตสิโต ปงฺกทนฺโต รชสฺสิโร|
      block |โส จ นํ อุปสงฺกมฺม สตานิ ปญฺจ ยาจติฯ|
    count |๙๘๗|
      block |ตเมนํ พาวรี ทิสฺวา อาสเนน นิมนฺตยิ|
      block |สุขญฺจ กุสลํ ปุจฺฉิ อิทํ วจนมพฺรวิฯ|
    count |๙๘๘|
      block |ยํ โข มม เทยฺยธมฺมํ สพฺพํ วิสชฺชิตํ มยา|
      block |อนุชานาหิ เม พฺรหฺเม นตฺถิ ปญฺจสตานิ เมฯ|
    count |๙๘๙|
      block |สเจ เม ยาจมานสฺส ภวํ นานุปทสฺสติ|
      block |สตฺตเม ทิวเส ตุยฺหํ มุทฺธา ผลตุ สตฺตธาฯ|
    count |๙๙๐|
      block |อภิสงฺขริตฺวา กุหโก เภรวํ โส อกิตฺตยิ|
      block |ตสฺส ตํ วจนํ สุตฺวา พาวรี ทุกฺขิโต อหุฯ|
    count |๙๙๑|
      block |อุสฺสุสฺสติ อนาหาโร โสกสลฺลสมปฺปิโต|
      block |อโถปิ เอวํ จิตฺตสฺส ฌาเน น รมตี มโนฯ|
    count |๙๙๒|
      block |อุตฺรสฺตํ ทุกฺขิตํ ทิสฺวา เทวตา อตฺถกามินี|
      block |พาวริํ อุปสงฺกมฺม อิทํ วจนมพฺรวิฯ|
    count |๙๙๓|
      block |น โส มุทฺธํ ปชานาติ กุหโก โส ธนตฺถิโก|
      block |มุทฺธนิ มุทฺธปาเต วา ญาณํ ตสฺส น วิชฺชติฯ|
    count |๙๙๔|
      block |โภตี จรหิ ชานาสิ ตํ เม อกฺขาหิ ปุจฺฉิตา|
      block |มุทฺธํ มุทฺธาธิปาตญฺจ ตํ สุโณม วโจ ตวฯ|
    count |๙๙๕|
      block |อหมฺเปตํ น ชานามิ ญาณเมตฺถ น วิชฺชติ|
      block |มุทฺธนิ มุทฺธาธิปาเต จ ชินานํ เหตฺถ ทสฺสนํฯ|
    count |๙๙๖|
      block |อถ โก จรหิ ชานาติ อสฺมิํ ปถวิมณฺฑเล|
      block |มุทฺธํ มุทฺธาธิปาตญฺจ ตํ เม อกฺขาหิ เทวเตฯ|
    count |๙๙๗|
      block |ปุรา กปิลวตฺถุมฺหา นิกฺขนฺโต โลกนายโก|
      block |อปจฺโจ โอกฺกากราชสฺส สกฺยปุตฺโต ปภงฺกโรฯ|
    count |๙๙๘|
      block |โส หิ พฺราหฺมณ สมฺพุทฺโธ สพฺพธมฺมาน ปารคู|
      block |สพฺพาภิญฺญาพลปฺปตฺโต สพฺพธมฺเมสุ จกฺขุมา|
      block |สพฺพกมฺมกฺขยํ ปตฺโต วิมุตฺโต อุปธิกฺขเยฯ|
    count |๙๙๙|
      block |พุทฺโธ โส ภควา โลเก ธมฺมํ เทเสติ จกฺขุมา|
      block |ตํ ตฺวํ คนฺตฺวาน ปุจฺฉสฺสุ โส เต ตํ พฺยากริสฺสติฯ|
    count |๑๐๐๐|
      block |สมฺพุทฺโธติ วโจ สุตฺวา อุทคฺโค พาวรี อหุ|
      block |โสกสฺส ตนุโก อาสิ ปีติญฺจ วิปุลํ ลภิฯ|
    count |๑๐๐๑|
      block |โส พาวรี อตฺตมโน อุทคฺโค ตํ เทวตํ ปุจฺฉติ เวทชาโต|
      block |กตมมฺหิ คาเม นิคมมฺหิ วา ปน กตมมฺหิ วา ชนปเท โลกนาโถ|
      block |ยตฺถ คนฺตฺวาน ปสฺเสมุ สมฺพุทฺธํ ทฺวิปทุตฺตมํ ฯ|
    count |๑๐๐๒|
      block |สาวตฺถิยํ โกสลมนฺทิเร ชิโน ปหูตปญฺโญ วรภูริเมธโส|
      block |โส สกฺยปุตฺโต วิธุโร อนาสโว มุทฺธาธิปาตสฺส วิทู นราสโภฯ|
    count |๑๐๐๓|
      block |ตโต อามนฺตยี สิสฺเส พฺราหฺมเณ มนฺตปารเค|
      block |เอถ มาณวา อกฺขิสฺสํ สุณาถ วจนํ มมฯ|
    count |๑๐๐๔|
      block |ยสฺเสโส ทุลฺลโภ โลเก ปาตุภาโว อภิณฺหโส|
      block |สฺวาชฺช โลกมฺหิ อุปฺปนฺโน สมฺพุทฺโธ อิติ วิสฺสุโต|
      block |ขิปฺปํ คนฺตฺวาน สาวตฺถิํ ปสฺสวฺโห ทฺวิปทุตฺตมํฯ|
    count |๑๐๐๕|
      block |กถํ จรหิ ชาเนมุ ทิสฺวา พุทฺโธติ พฺราหฺมณ|
      block |อชานตํ โน ปพฺรูหิ ยถา ชาเนมุ ตํ มยํฯ|
    count |๑๐๐๖|
      block |อาคตานิ หิ มนฺเตสุ มหาปุริสลกฺขณา|
      block |ทฺวตฺติํสานิ จ พฺยากฺขาตา สมตฺตา อนุปุพฺพโสฯ|
    count |๑๐๐๗|
      block |ยสฺเสเต โหนฺติ คตฺเตสุ มหาปุริสลกฺขณา|
      block |ทฺเวเยว ตสฺส คติโย ตติยา หิ น วิชฺชติฯ|
    count |๑๐๐๘|
      block |สเจ อคารํ อาวสติ วิเชยฺย ปถวิํ อิมํ|
      block |อทณฺเฑน อสตฺเถน ธมฺเมนมนุสาสติฯ|
    count |๑๐๐๙|
      block |สเจ จ โส ปพฺพชติ อคารา อนคาริยํ|
      block |วิวฏฺฏจฺฉโท สมฺพุทฺโธ อรหา ภวติ อนุตฺตโรฯ|
    count |๑๐๑๐|
      block |ชาติํ โคตฺตญฺจ ลกฺขณํ มนฺเต สิสฺเส ปุนาปเร|
      block |มุทฺธํ มุทฺธาธิปาตญฺจ มนสาเยว ปุจฺฉถฯ|
    count |๑๐๑๑|
      block |อนาวรณทสฺสาวี ยทิ พุทฺโธ ภวิสฺสติ|
      block |มนสา ปุจฺฉิเต ปญฺเห วาจาย วิสฺสเชสฺสติฯ|
    count |๑๐๑๒|
      block |พาวริสฺส วโจ สุตฺวา สิสฺสา โสฬส พฺราหฺมณา|
      block |อชิโต ติสฺสเมตฺเตยฺโย ปุณฺณโก อถ เมตฺตคูฯ|
    count |๑๐๑๓|
      block |โธตโก อุปสีโว จ นนฺโท จ อถ เหมโก|
      block |โตเทยฺยกปฺปา ทุภโย ชตุกณฺณี จ ปณฺฑิโตฯ|
    count |๑๐๑๔|
      block |ภทฺราวุโธ อุทโย จ โปสาโล จาปิ พฺราหฺมโณ|
      block |โมฆราชา จ เมธาวี ปิงฺคิโย จ มหาอิสิฯ|
    count |๑๐๑๕|
      block |ปจฺเจกคณิโน สพฺเพ สพฺพโลกสฺส วิสฺสุตา|
      block |ฌายี ฌานรตา ธีรา ปุพฺพวาสนวาสิตาฯ|
    count |๑๐๑๖|
      block |พาวริํ อภิวาเทตฺวา กตฺวา จ นํ ปทกฺขิณํ|
      block |ชฏาชินธรา สพฺเพ ปกฺกามุํ อุตฺตรามุขาฯ|
    count |๑๐๑๗|
      block |อฬกสฺส ปติฏฺฐานํ ปุริมาหิสฺสติํ ตทา|
      block |อุชฺเชนิญฺจาปิ โคนทฺธํ เวทิสํ วนสวฺหยํฯ|
    count |๑๐๑๘|
      block |โกสมฺพิญฺจาปิ สาเกตํ สาวตฺถิญฺจ ปุรุตฺตมํ|
      block |เสตพฺยํ กปิลวตฺถุํ กุสินารญฺจ มนฺทิรํฯ|
    count |๑๐๑๙|
      block |ปาวญฺจ โภคนครํ เวสาลิํ มาคธํ ปุรํ|
      block |ปาสาณกํ เจติยญฺจ รมณียํ มโนรมํฯ|
    count |๑๐๒๐|
      block |ตสิโตวุทกํ สีตํ มหาลาภํว วาณิโช|
      block |ฉายํ ฆมฺมาภิตตฺโตว ตุริตา ปพฺพตมารุหุํฯ|
    count |๑๐๒๑|
      block |ภควา ตมฺหิ สมเย ภิกฺขุสงฺฆปุรกฺขโต|
      block |ภิกฺขูนํ ธมฺมํ เทเสติ สีโหว นทตี วเนฯ|
    count |๑๐๒๒|
      block |อชิโต อทฺทส พุทฺธํ สตรํสิํ ว ภาณุมํ|
      block |จนฺทํ ยถา ปนฺนรเส ปาริปูริํ อุปาคตํฯ|
    count |๑๐๒๓|
      block |อถสฺส คตฺเต ทิสฺวาน ปริปูรญฺจ พฺยญฺชนํ|
      block |เอกมนฺตํ ฐิโต หฏฺโฐ มโนปญฺเห อปุจฺฉถฯ|
    count |๑๐๒๔|
      block |อาทิสฺส ชมฺมนํ พฺรูหิ โคตฺตํ พฺรูหิ สลกฺขณํ|
      block |มนฺเตสุ ปารมิํ พฺรูหิ กติ วาเจติ พฺราหฺมโณฯ|
    count |๑๐๒๕|
      block |วีสํ วสฺสสตํ อายุ โส จ โคตฺเตน พาวรี|
      block |ตีณิสฺส ลกฺขณา คตฺเต ติณฺณํ เวทาน ปารคูฯ|
    count |๑๐๒๖|
      block |ลกฺขเณ อิติหาเส จ สนิฆณฺฑุสเกฏุเภ|
      block |ปญฺจสตานิ วาเจติ สธมฺเม ปารมิํ คโตฯ|
    count |๑๐๒๗|
      block |ลกฺขณานํ ปวิจยํ พาวริสฺส นรุตฺตม|
      block |กงฺขจฺฉิท ปกาเสหิ มา โน กงฺขายิตํ อหุฯ|
    count |๑๐๒๘|
      block |มุขํ ชิวฺหาย ฉาเทติ อุณฺณสฺส ภมุกนฺตเร|
      block |โกโสหิตํ วตฺถคุยฺหํ เอวํ ชานาหิ มาณวฯ|
    count |๑๐๒๙|
      block |ปุจฺฉญฺหิ กิญฺจิ อสุณนฺโต สุตฺวา ปญฺเห วิยากเต|
      block |วิจินฺเตติ ชโน สพฺโพ เวทชาโต กตญฺชลีฯ|
    count |๑๐๓๐|
      block |โก นุ เทโว วา พฺรหฺมา วา อินฺโท วาปิ สุชมฺปติ|
      block |มนสา ปุจฺฉิเต ปญฺเห กเมตํ ปฏิภาสติฯ|
    count |๑๐๓๑|
      block |มุทฺธํ มุทฺธาธิปาตญฺจ พาวรี ปริปุจฺฉติ|
      block |ตํ พฺยากโรหิ ภควา กงฺขํ วินย โน อิเสฯ|
    count |๑๐๓๒|
      block |อวิชฺชา มุทฺธาติ ชานาหิ วิชฺชา มุทฺธาธิปาตินี|
      block |สทฺธาสติสมาธีหิ ฉนฺทวีริเยน สํยุตาฯ|
    count |๑๐๓๓|
      block |ตโต เวเทน มหตา สนฺถมฺภิตฺวาน มาณโว|
      block |เอกํสํ อชินํ กตฺวา ปาเทสุ สิรสา ปติฯ|
    count |๑๐๓๔|
      block |พาวรี พฺราหฺมโณ โภโต สห สิสฺเสหิ มาริส|
      block |อุทคฺคจิตฺโต สุมโน ปาเท วนฺทติ จกฺขุมฯ|
    count |๑๐๓๕|
      block |สุขิโต พาวรี โหตุ สห สิสฺเสหิ พฺราหฺมโณ|
      block |ตฺวญฺจาปิ สุขิโต โหหิ จิรํ ชีวาหิ มาณวฯ|
    count |๑๐๓๖|
      block |พาวริสฺส จ ตุยฺหํ วา สพฺเพสํ สพฺพสํสยํ|
      block |กตาวกาสา ปุจฺฉวฺโห ยํ กิญฺจิ มนสิจฺฉถฯ|
    count |๑๐๓๗|
      block |สมฺพุทฺเธน กโตกาโส นิสีทิตฺวาน ปญฺชลี|
      block |อชิโต ปฐมํ ปญฺหํ ตตฺถ ปุจฺฉิ ตถาคตํฯ|
    stand |วตฺถุคาถา นิฏฺฐิตาฯ|
  block |๑ อชิตมาณวปุจฺฉา|
    count |๑๐๓๘|
      block |เกนสฺสุ นิวุโต โลโก อิจฺจายสฺมา อชิโต|
      block |เกนสฺสุ นปฺปกาสติ|
      block |กิสฺสาภิเลปนํ พฺรูสิ กิํสุ ตสฺส มหพฺภยํฯ|
    count |๑๐๓๙|
      block |อวิชฺชาย นิวุโต โลโก อชิตาติ ภควา|
      block |เววิจฺฉา ปมาทา นปฺปกาสติ|
      block |ชปฺปาภิเลปนํ พฺรูมิ ทุกฺขมสฺส มหพฺภยํฯ|
    count |๑๐๔๐|
      block |สวนฺติ สพฺพธิ โสตา อิจฺจายสฺมา อชิโต|
      block |โสตานํ กิํ นิวารณํ|
      block |โสตานํ สํวรํ พฺรูหิ เกน โสตา ปิธิยฺยเร ฯ|
    count |๑๐๔๑|
      block |ยานิ โสตานิ โลกสฺมิํ อชิตาติ ภควา|
      block |สติ เตสํ นิวารณํ|
      block |โสตานํ สํวรํ พฺรูมิ ปญฺญาเยเต ปิธิยฺยเรฯ|
    count |๑๐๔๒|
      block |ปญฺญา เจว สติ ยญฺจ อิจฺจายสฺมา อชิโต|
      block |นามรูปญฺจ มาริส|
      block |เอตํ เม ปุฏฺโฐ ปพฺรูหิ กตฺเถตํ อุปรุชฺฌติฯ|
    count |๑๐๔๓|
      block |ยเมตํ ปญฺหํ อปุจฺฉิ อชิต ตํ วทามิ เต|
      block |ยตฺถ นามญฺจ รูปญฺจ อเสสํ อุปรุชฺฌติ|
      block |วิญฺญาณสฺส นิโรเธน เอตฺเถตํ อุปรุชฺฌติฯ|
    count |๑๐๔๔|
      block |เย จ สงฺขาตธมฺมาเส เย จ เสขา ปุถู อิธ|
      block |เตสํ เม นิปโก อิริยํ ปุฏฺโฐ ปพฺรูหิ มาริสฯ|
    count |๑๐๔๕|
      block |กาเมสุ นาภิคิชฺเฌยฺย มนสานาวิโล สิยา|
      block |กุสโล สพฺพธมฺมานํ สโต ภิกฺขุ ปริพฺพเชติฯ|
    stand |อชิตมาณวปุจฺฉา ปฐมา นิฏฺฐิตาฯ|
  block |๒ ติสฺสเมตฺเตยฺยมาณวปุจฺฉา|
    count |๑๐๔๖|
      block |โกธ สนฺตุสิโต โลเก อิจฺจายสฺมา ติสฺสเมตฺเตยฺโย|
      block |กสฺส โน สนฺติ อิญฺชิตา|
      block |โก อุภนฺตมภิญฺญาย มชฺเฌ มนฺตา น ลิปฺปติ|
      block |กํ พฺรูสิ มหาปุริโสติ โก อิธ สิพฺพินิมจฺจคาฯ|
    count |๑๐๔๗|
      block |กาเมสุ พฺรหฺมจริยวา เมตฺเตยฺยาติ ภควา|
      block |วีตตณฺโห สทา สโต|
      block |สงฺขาย นิพฺพุโต ภิกฺขุ ตสฺส โน สนฺติ อิญฺชิตาฯ|
    count |๑๐๔๘|
      block |โส อุภนฺตมภิญฺญาย มชฺเฌ มนฺตา น ลิปฺปติ|
      block |ตํ พฺรูมิ มหาปุริโสติ โส อิธ สิพฺพินิมจฺจคาติฯ|
    stand |ติสฺสเมตฺเตยฺยมาณวปุจฺฉา ทุติยา นิฏฺฐิตาฯ|
  block |๓ ปุณฺณกมาณวปุจฺฉา|
    count |๑๐๔๙|
      block |อเนชํ มูลทสฺสาวิํ อิจฺจายสฺมา ปุณฺณโก|
      block |อตฺถิ ปญฺเหน อาคมํ|
      block |กิํ นิสฺสิตา อิสโย มนุชา ขตฺติยา พฺราหฺมณา เทวตานํ|
      block |ยญฺญมกปฺปยิํสุ ปุถูธ โลเก ปุจฺฉามิ ตํ ภควา พฺรูหิ เม ตํฯ|
    count |๑๐๕๐|
      block |เย เกจิเม อิสโย มนุชา ปุณฺณกาติ ภควา|
      block |ขตฺติยา พฺราหฺมณา เทวตานํ|
      block |ยญฺญมกปฺปยิํสุ ปุถูธ โลเก อาสีสมานา ปุณฺณก อิตฺถตฺตํ|
      block |ชรํ สิตา ยญฺญมกปฺปยิํสุฯ|
    count |๑๐๕๑|
      block |เย เกจิเม อิสโย มนุชา อิจฺจายสฺมา ปุณฺณโก|
      block |ขตฺติยา พฺราหฺมณา เทวตานํ|
      block |ยญฺญมกปฺปยิํสุ ปุถูธ โลเก กจฺจิสฺสุ เต ภควา ยญฺญปเถ อปฺปมตฺตา|
      block |อตารุํ ชาติญฺจ ชรญฺจ มาริส ปุจฺฉามิ ตํ ภควา พฺรูหิ เม ตํฯ|
    count |๑๐๕๒|
      block |อาสีสนฺติ โถมยนฺติ อภิชปฺปนฺติ ชุหนฺติ ปุณฺณกาติ ภควา|
      block |กามาภิชปฺปนฺติ ปฏิจฺจ ลาภํ เต ยาชโยคา ภวราครตฺตา|
      block |นาตริํสุ ชาติชรนฺติ พฺรูมิฯ|
    count |๑๐๕๓|
      block |เต เจ นาตริํสุ ยาชโยคา อิจฺจายสฺมา ปุณฺณโก|
      block |ยญฺเญหิ ชาติญฺจ ชรญฺจ มาริส|
      block |อถ โก จรหิ เทวมนุสฺสโลเก อตาริ ชาติญฺจ ชรญฺจ มาริส|
      block |ปุจฺฉามิ ตํ ภควา พฺรูหิ เม ตํฯ|
    count |๑๐๕๔|
      block |สงฺขาย โลกสฺมิ ปโรปรานิ ปุณฺณกาติ ภควา|
      block |ยสฺสิญฺชิตํ นตฺถิ กุหิญฺจิ โลเก|
      block |สนฺโต วิธูโม อนีโฆ นิราโส อตาริ โส ชาติชรนฺติ พฺรูมีติฯ|
    stand |ปุณฺณกมาณวปุจฺฉา ตติยา นิฏฺฐิตาฯ|
  block |๔ เมตฺตคูมาณวปุจฺฉา|
    count |๑๐๕๕|
      block |ปุจฺฉามิ ตํ ภควา พฺรูหิ เม ตํ อิจฺจายสฺมา เมตฺตคู|
      block |มญฺญามิ ตํ เวทคุํ ภาวิตตฺตํ|
      block |กุโต นุ ทุกฺขา สมุทาคตา อิเม เย เกจิ โลกสฺมิมเนกรูปาฯ|
    count |๑๐๕๖|
      block |ทุกฺขสฺส เว มํ ปภวํ อปุจฺฉสิ เมตฺตคูติ ภควา|
      block |ตํ เต ปวกฺขามิ ยถา ปชานํ|
      block |อุปธินิทานา ปภวนฺติ ทุกฺขา เย เกจิ โลกสฺมิมเนกรูปาฯ|
    count |๑๐๕๗|
      block |โย เว อวิทฺวา อุปธิํ กโรติ ปุนปฺปุนํ ทุกฺขมุเปติ มนฺโท|
      block |ตสฺมา ปชานํ อุปธิํ น กยิรา ทุกฺขสฺส ชาติปฺปภวานุปสฺสีฯ|
    count |๑๐๕๘|
      block |ยํ ตํ อปุจฺฉิมฺห อกิตฺตยี โน อญฺญํ ตํ ปุจฺฉาม ตทิงฺฆ พฺรูหิ|
      block |กถํ นุ ธีรา วิตรนฺติ โอฆํ ชาติํ ชรํ โสกปริทฺทวญฺจ|
      block |ตํ เม มุนิ สาธุ วิยากโรหิ ตถา หิ เต วิทิโต เอส ธมฺโมฯ|
    count |๑๐๕๙|
      block |กิตฺตยิสฺสามิ เต ธมฺมํ เมตฺตคูติ ภควา|
      block |ทิฏฺเฐ ธมฺเม อนีติหํ|
      block |ยํ วิทิตฺวา สโต จรํ ตเร โลเก วิสตฺติกํฯ|
    count |๑๐๖๐|
      block |ตญฺจาหํ อภินนฺทามิ มเหสิ ธมฺมมุตฺตมํ|
      block |ยํ วิทิตฺวา สโต จรํ ตเร โลเก วิสตฺติกํฯ|
    count |๑๐๖๑|
      block |ยํ กิญฺจิ สมฺปชานาสิ เมตฺตคูติ ภควา|
      block |อุทฺธํ อโธ ติริยญฺจาปิ มชฺเฌ|
      block |เอเตสุ นนฺทิญฺจ นิเวสนญฺจ ปนุชฺช วิญฺญาณํ ภเว น ติฏฺเฐฯ|
    count |๑๐๖๒|
      block |เอวํวิหารี สโต อปฺปมตฺโต ภิกฺขุ จรํ หิตฺวา มมายิตานิ|
      block |ชาติํ ชรํ โสกปริทฺทวญฺจ อิเธว วิทฺวา ปชเหยฺย ทุกฺขํฯ|
    count |๑๐๖๓|
      block |เอตาภินนฺทามิ วโจ มเหสิโน สุกิตฺติตํ โคตมนูปธีกํ|
      block |อทฺธา หิ ภควา ปหาสิ ทุกฺขํ ตถา หิ เต วิทิโต เอส ธมฺโมฯ|
    count |๑๐๖๔|
      block |เต จาปิ นูนปฺปชเหยฺยุ ทุกฺขํ เย ตฺวํ มุนิ อฏฺฐิตํ โอวเทยฺย|
      block |ตํ ตํ นมสฺสามิ สเมจฺจ นาค อปฺเปว มํ ภควา อฏฺฐิตํ โอวเทยฺยฯ|
    count |๑๐๖๕|
      block |ยํ พฺราหฺมณํ เวทคุมาภิชญฺญา อกิญฺจนํ กามภเว อสตฺตํ|
      block |อทฺธา หิ โส โอฆมิมํ อตาริ ติณฺโณ จ ปารํ อขิโล อกงฺโขฯ|
    count |๑๐๖๖|
      block |วิทฺวา จ โย เวทคู นโร อิธ ภวาภเว สงฺคมิมํ วิสชฺช|
      block |โส วีตตณฺโห อนีโฆ นิราโส อตาริ โส ชาติชรนฺติ พฺรูมีติฯ|
    stand |เมตฺตคูมาณวปุจฺฉา จตุตฺถี นิฏฺฐิตาฯ|
  block |๕ โธตกมาณวปุจฺฉา|
    count |๑๐๖๗|
      block |ปุจฺฉามิ ตํ ภควา พฺรูหิ เม ตํ อิจฺจายสฺมา โธตโก|
      block |วาจาภิกงฺขามิ มเหสิ ตุยฺหํ|
      block |ตว สุตฺวาน นิคฺโฆสํ สิกฺเข นิพฺพานมตฺตโนฯ|
    count |๑๐๖๘|
      block |เตนหาตปฺปํ กโรหิ โธตกาติ ภควา อิเธว นิปโก สโต|
      block |อิโต สุตฺวาน นิคฺโฆสํ สิกฺเข นิพฺพานมตฺตโนฯ|
    count |๑๐๖๙|
      block |ปสฺสามหํ เทวมนุสฺสโลเก อกิญฺจนํ พฺราหฺมณมิริยมานํ|
      block |ตํ ตํ นมสฺสามิ สมนฺตจกฺขุ ปมุญฺจ มํ สกฺก กถํกถาหิฯ|
    count |๑๐๗๐|
      block |นาหํ สหิสฺสามิ ปโมจนาย กถํกถิํ โธตก กญฺจิ โลเก|
      block |ธมฺมญฺจ เสฏฺฐํ อภิชานมาโน เอวํ ตุวํ โอฆมิมํ ตเรสิฯ|
    count |๑๐๗๑|
      block |อนุสาส พฺรหฺเม กรุณายมาโน วิเวกธมฺมํ ยมหํ วิชญฺญํ|
      block |ยถาหํ อากาโสว อพฺยาปชฺชมาโน อิเธว สนฺโต อสิโต จเรยฺยํฯ|
    count |๑๐๗๒|
      block |กิตฺตยิสฺสามิ เต สนฺติํ โธตกาติ ภควา ทิฏฺเฐ ธมฺเม อนีติหํ|
      block |ยํ วิทิตฺวา สโต จรํ ตเร โลเก วิสตฺติกํฯ|
    count |๑๐๗๓|
      block |ตญฺจาหํ อภินนฺทามิ มเหสิ สนฺติมุตฺตมํ|
      block |ยํ วิทิตฺวา สโต จรํ ตเร โลเก วิสตฺติกํฯ|
    count |๑๐๗๔|
      block |ยํ กิญฺจิ สมฺปชานาสิ โธตกาติ ภควา|
      block |อุทฺธํ อโธ ติริยญฺจาปิ มชฺเฌ|
      block |เอตํ วิทิตฺวา สงฺโคติ โลเก ภวาภวาย มากาสิ ตณฺหนฺติฯ|
    stand |โธตกมาณวปุจฺฉา ปญฺจมี นิฏฺฐิตาฯ|
  block |๖ อุปสีวมาณวปุจฺฉา|
    count |๑๐๗๕|
      block |เอโก อหํ สกฺก มหนฺตโมฆํ อิจฺจายสฺมา อุปสีโว|
      block |อนิสฺสิโต โน วิสหามิ ตาริตุํ|
      block |อารมฺมณํ พฺรูหิ สมนฺตจกฺขุ ยํ นิสฺสิโต โอฆมิมํ ตเรยฺยํฯ|
    count |๑๐๗๖|
      block |อากิญฺจญฺญํ เปกฺขมาโน สติมา อุปสีวาติ ภควา|
      block |นตฺถีติ นิสฺสาย ตรสฺสุ โอฆํ|
      block |กาเม ปหาย วิรโต กถาหิ ตณฺหกฺขยํ นตฺตมหาภิปสฺส ฯ|
    count |๑๐๗๗|
      block |สพฺเพสุ กาเมสุ โย วีตราโค อิจฺจายสฺมา อุปสีโว|
      block |อากิญฺจญฺญํ นิสฺสิโต หิตฺวา มญฺญํ|
      block |สญฺญาวิโมกฺเข ปรเม วิมุตฺโต ติฏฺเฐ นุ โส ตตฺถ อนานุยายี ฯ|
    count |๑๐๗๘|
      block |สพฺเพสุ กาเมสุ โย วีตราโค อุปสีวาติ ภควา|
      block |อากิญฺจญฺญํ นิสฺสิโต หิตฺวา มญฺญํ|
      block |สญฺญาวิโมกฺเข ปรเม วิมุตฺโต ติฏฺเฐยฺย โส ตตฺถ อนานุยายีฯ|
    count |๑๐๗๙|
      block |ติฏฺเฐ เจ โส ตตฺถ อนานุยายี ปูคมฺปิ วสฺสานํ สมนฺตจกฺขุ|
      block |ตตฺเถว โส สีติสิยา วิมุตฺโต จเวถ วิญฺญาณํ ตถาวิธสฺสฯ|
    count |๑๐๘๐|
      block |อจฺจี ยถา วาตเวเคน ขิตฺตา อุปสีวาติ ภควา|
      block |อตฺถํ ปเลติ น อุเปติ สงฺขํ|
      block |เอวํ มุนี นามกายา วิมุตฺโต อตฺถํ ปเลติ น อุเปติ สงฺขํฯ|
    count |๑๐๘๑|
      block |อตฺถงฺคโต โส อุท วา โส นตฺถิ อุทาหุ เว สสฺสติยา อโรโค|
      block |ตํ เม มุนี สาธุ วิยากโรหิ ตถา หิ เต วิทิโต เอส ธมฺโมฯ|
    count |๑๐๘๒|
      block |อตฺถงฺคตสฺส น ปมาณมตฺถิ อุปสีวาติ ภควา|
      block |เยน นํ วชฺชุํ ตํ ตสฺส นตฺถิ|
      block |สพฺเพสุ ธมฺเมสุ สมูหเตสุ สมูหตา วาทปถาปิ สพฺเพติฯ|
    stand |อุปสีวมาณวปุจฺฉา ฉฏฺฐี นิฏฺฐิตาฯ|
  block |๗ นนฺทมาณวปุจฺฉา|
    count |๑๐๘๓|
      block |สนฺติ โลเก มุนโย อิจฺจายสฺมา นนฺโท|
      block |ชนา วทนฺติ ตยิทํ กถํสุ|
      block |ญาณูปปนฺนํ โน มุนิํ วทนฺติ อุทาหุ เว ชีวิเตนูปปนฺนํฯ|
    count |๑๐๘๔|
      block |น ทิฏฺฐิยา น สุติยา น ญาเณน น สีลพฺพเตน|
      block |มุนีธ นนฺท กุสลา วทนฺติ|
      block |วิเสนิกตฺวา อนีฆา นิราสา จรนฺติ เย เต มุนโยติ พฺรูมิฯ|
    count |๑๐๘๕|
      block |เย เกจิเม สมณพฺราหฺมณาเส อิจฺจายสฺมา นนฺโท|
      block |ทิฏฺฐสฺสุเตนาปิ วทนฺติ สุทฺธิํ|
      block |สีลพฺพเตนาปิ วทนฺติ สุทฺธิํ อเนกรูเปน วทนฺติ สุทฺธิํ|
      block |กจฺจิสฺสุ เต ภควา ตตฺถ ยตา จรนฺตา อตารุ ชาติญฺจ ชรญฺจ มาริส|
      block |ปุจฺฉามิ ตํ ภควา พฺรูหิ เม ตํฯ|
    count |๑๐๘๖|
      block |เย เกจิเม สมณพฺราหฺมณาเส นนฺทาติ ภควา|
      block |ทิฏฺฐสฺสุเตนาปิ วทนฺติ สุทฺธิํ|
      block |สีลพฺพเตนาปิ วทนฺติ สุทฺธิํ อเนกรูเปน วทนฺติ สุทฺธิํ|
      block |กิญฺจาปิ เต ตตฺถ ยตา จรนฺติ นาริํสุ ชาติชรนฺติ พฺรูมิฯ|
    count |๑๐๘๗|
      block |เย เกจิเม สมณพฺราหฺมณาเส อิจฺจายสฺมา นนฺโท|
      block |ทิฏฺฐสฺสุเตนาปิ วทนฺติ สุทฺธิํ|
      block |สีลพฺพเตนาปิ วทนฺติ สุทฺธิํ อเนกรูเปน วทนฺติ สุทฺธิํ|
      block |เต เจ มุนิ พฺรูสิ อโนฆติณฺเณ อถ โก จรหิ เทวมนุสฺสโลเก|
      block |อตาริ ชาติญฺจ ชรญฺจ มาริส ปุจฺฉามิ ตํ ภควา พฺรูหิ เม ตํฯ|
    count |๑๐๘๘|
      block |นาหํ สพฺเพ สมณพฺราหฺมณาเส นนฺทาติ ภควา|
      block |ชาติชราย นิวุตาติ พฺรูมิ|
      block |เย สีธ ทิฏฺฐํว สุตํ มุตํ วา สีลพฺพตํ วาปิ ปหาย สพฺพํ|
      block |อเนกรูปมฺปิ ปหาย สพฺพํ ตณฺหํ ปริญฺญาย อนาสวาเส|
      block |เต เว นรา โอฆติณฺณาติ พฺรูมิฯ|
    count |๑๐๘๙|
      block |เอตาภินนฺทามิ วโจ มเหสิโน สุกิตฺติตํ โคตมนูปธีกํ|
      block |เย สีธ ทิฏฺฐํ ว สุตํ มุตํ วา สีลพฺพตํ วาปิ ปหาย สพฺพํ|
      block |อเนกรูปมฺปิ ปหาย สพฺพํ ตณฺหํ ปริญฺญาย อนาสวาเส|
      block |อหมฺปิ เต โอฆติณฺณาติ พฺรูมีติฯ|
    stand |นนฺทมาณวปุจฺฉา สตฺตมา นิฏฺฐิตาฯ|
  block |๘ เหมกมาณวปุจฺฉา|
    count |๑๐๙๐|
      block |เย เม ปุพฺเพ วิยากํสุ อิจฺจายสฺมา เหมโก|
      block |หุรํ โคตมสาสนา|
      block |อิจฺจาสิ อิติ ภวิสฺสติ สพฺพํ ตํ อิติหีติหํ|
      block |สพฺพํ ตํ ตกฺกวฑฺฒนํ นาหํ ตตฺถ อภิรมิํฯ|
    count |๑๐๙๑|
      block |ตฺวญฺจ เม ธมฺมมกฺขาหิ ตณฺหานิคฺฆาตนํ มุนิ|
      block |ยํ วิทิตฺวา สโต จรํ ตเร โลเก วิสตฺติกํฯ|
    count |๑๐๙๒|
      block |อิธ ทิฏฺฐสุตมุตวิญฺญาเตสุ ปิยรูเปสุ เหมก|
      block |ฉนฺทราควิโนทนํ นิพฺพานปทมจฺจุตํฯ|
    count |๑๐๙๓|
      block |เอตทญฺญาย เย สตา ทิฏฺฐธมฺมาภินิพฺพุตา|
      block |อุปสนฺตา จ เต สทา ติณฺณา โลเก วิสตฺติกนฺติฯ|
    stand |เหมกมาณวปุจฺฉา อฏฺฐมา นิฏฺฐิตาฯ|
  block |๙ โตเทยฺยมาณวปุจฺฉา|
    count |๑๐๙๔|
      block |ยสฺมิํ กามา น วสนฺติ อิจฺจายสฺมา โตเทยฺโย|
      block |ตณฺหา ยสฺส น วิชฺชติ|
      block |กถํกถา จ โย ติณฺโณ วิโมกฺโข ตสฺส กีทิโสฯ|
    count |๑๐๙๕|
      block |ยสฺมิํ กามา น วสนฺติ โตเทยฺยาติ ภควา|
      block |ตณฺหา ยสฺส น วิชฺชติ|
      block |กถํกถา จ โย ติณฺโณ วิโมกฺโข ตสฺส นาปโรฯ|
    count |๑๐๙๖|
      block |นิราสโส โส อุท อาสสาโน ปญฺญาณวา โส อุท ปญฺญกปฺปี|
      block |มุนิํ อหํ สกฺก ยถา วิชญฺญํ ตํ เม วิยาจิกฺข สมนฺตจกฺขุฯ|
    count |๑๐๙๗|
      block |นิราสโส โส น จ อาสสาโน ปญฺญาณวา โส น จ ปญฺญกปฺปี|
      block |เอวมฺปิ โตเทยฺย มุนิํ วิชาน อกิญฺจนํ กามภเว อสตฺตนฺติฯ|
    stand |โตเทยฺยมาณวปุจฺฉา นวมา นิฏฺฐิตาฯ|
  block |๑๐ กปฺปมาณวปุจฺฉา|
    count |๑๐๙๘|
      block |มชฺเฌ สรสฺมิํ ติฏฺฐตํ อิจฺจายสฺมา กปฺโป|
      block |โอเฆ ชาเต มหพฺภเย|
      block |ชรามจฺจุปเรตานํ ทีปํ ปพฺรูหิ มาริส|
      block |ตฺวญฺจ เม ทีปมกฺขาหิ ยถายิทํ นาปรํ สิยาฯ|
    count |๑๐๙๙|
      block |มชฺเฌ สรสฺมิํ ติฏฺฐตํ กปฺปาติ ภควา|
      block |โอเฆ ชาเต มหพฺภเย|
      block |ชรามจฺจุปเรตานํ ทีปํ ปพฺรูมิ กปฺป เตฯ|
    count |๑๑๐๐|
      block |อกิญฺจนํ อนาทานํ เอตํ ทีปํ อนาปรํ|
      block |นิพฺพานํ อิติ นํ พฺรูมิ ชรามจฺจุปริกฺขยํฯ|
    count |๑๑๐๑|
      block |เอตทญฺญาย เย สตา ทิฏฺฐธมฺมาภินิพฺพุตา|
      block |น เต มารวสานุคา น เต มารสฺส ปทฺธคูติ ฯ|
    stand |กปฺปมาณวปุจฺฉา ทสมา นิฏฺฐิตาฯ|
  block |๑๑ ชตุกณฺณิมาณวปุจฺฉา|
    count |๑๑๐๒|
      block |สุตฺวานหํ วีรมกามกามิํ อิจฺจายสฺมา ชตุกณฺณิ|
      block |โอฆาติคํ ปุฏฺฐุมกามมาคมํ|
      block |สนฺติปทํ พฺรูหิ สหชเนตฺต ยถาตจฺฉํ ภควา พฺรูหิ เม ตํฯ|
    count |๑๑๐๓|
      block |ภควา หิ กาเม อภิภุยฺย อิริยติ อาทิจฺโจว ปถวิํ เตชี เตชสา|
      block |ปริตฺตปญฺญสฺส เม ภูริปญฺญ อาจิกฺข ธมฺมํ ยมหํ วิชญฺญํ|
      block |ชาติชราย อิธ วิปฺปหานํฯ|
    count |๑๑๐๔|
      block |กาเมสุ วินย เคธํ ชตุกณฺณีติ ภควา เนกฺขมฺมํ ทฏฺฐุ เขมโต|
      block |อุคฺคหีตํ นิรตฺตํ วา มา เต วิชฺชิตฺถ กิญฺจนํฯ|
    count |๑๑๐๕|
      block |ยํ ปุพฺเพ ตํ วิโสเสหิ ปจฺฉา เต มาหุ กิญฺจนํ|
      block |มชฺเฌ เจ โน คเหสฺสสิ อุปสนฺโต จริสฺสสิฯ|
    count |๑๑๐๖|
      block |สพฺพโส นามรูปสฺมิํ วีตเคธสฺส พฺราหฺมณ|
      block |อาสวาสฺส น วิชฺชนฺติ เยหิ มจฺจุวสํ วเชติฯ|
    stand |ชตุกณฺณิมาณวปุจฺฉา เอกาทสมา นิฏฺฐิตาฯ|
  block |๑๒ ภทฺราวุธมาณวปุจฺฉา|
    count |๑๑๐๗|
      block |โอกญฺชหํ ตณฺหจฺฉิทํ อเนชํ อิจฺจายสฺมา ภทฺราวุโธ|
      block |นนฺทิญฺชหํ โอฆติณฺณํ วิมุตฺตํ|
      block |กปฺปญฺชหํ อภิยาเจ สุเมธํ สุตฺวาน นาคสฺส อปนมิสฺสนฺติ อิโตฯ|
    count |๑๑๐๘|
      block |นานาชนา ชนปเทหิ สงฺคตา ตว วีร วากฺยํ อภิกงฺขมานา|
      block |เตสํ ตุวํ สาธุ วิยากโรหิ ตถา หิ เต วิทิโต เอส ธมฺโมฯ|
    count |๑๑๐๙|
      block |อาทานตณฺหํ วินเยถ สพฺพํ ภทฺราวุธาติ ภควา|
      block |อุทฺธํ อโธ ติริยญฺจาปิ มชฺเฌ|
      block |ยํ ยญฺหิ โลกสฺมิมุปาทิยนฺติ เตเนว มาโร อนฺเวติ ชนฺตุํฯ|
    count |๑๑๑๐|
      block |ตสฺมา ปชานํ น อุปาทิเยถ ภิกฺขุ สโต กิญฺจนํ สพฺพโลเก|
      block |อาทานสตฺเต อิติ เปกฺขมาโน ปชํ อิมํ มจฺจุเธยฺเย วิสตฺตนฺติฯ|
    stand |ภทฺราวุธมาณวปุจฺฉา ทฺวาทสมา นิฏฺฐิตาฯ|
  block |๑๓ อุทยมาณวปุจฺฉา|
    count |๑๑๑๑|
      block |ฌายิํ วิรชมาสีนํ อิจฺจายสฺมา อุทโย กตกิจฺจํ อนาสวํ|
      block |ปารคุํ สพฺพธมฺมานํ อตฺถิ ปญฺเหน อาคมํ|
      block |อญฺญาวิโมกฺขํ ปพฺรูหิ อวิชฺชาย ปเภทนํฯ|
    count |๑๑๑๒|
      block |ปหานํ กามจฺฉนฺทานํ อุทยาติ ภควา โทมนสฺสาน จูภยํ|
      block |ถินสฺส จ ปนูทนํ กุกฺกุจฺจานํ นิวารณํฯ|
    count |๑๑๑๓|
      block |อุเปกฺขาสติสํสุทฺธํ ธมฺมตกฺกปุเรชวํ|
      block |อญฺญาวิโมกฺขํ ปพฺรูมิ อวิชฺชาย ปเภทนํฯ|
    count |๑๑๑๔|
      block |กิํสุ สํโยชโน โลโก กิํสุ ตสฺส วิจารณํ|
      block |กิสฺสสฺส วิปฺปหาเนน นิพฺพานํ อิติ วุจฺจติฯ|
    count |๑๑๑๕|
      block |นนฺทิสํโยชโน โลโก วิตกฺกสฺส วิจารณํ|
      block |ตณฺหาย วิปฺปหาเนน นิพฺพานํ อิติ วุจฺจติฯ|
    count |๑๑๑๖|
      block |กถํ สตสฺส จรโต วิญฺญาณํ อุปรุชฺฌติ|
      block |ภควนฺตํ ปุฏฺฐุมาคมฺม ตํ สุโณม วโจ ตวฯ|
    count |๑๑๑๗|
      block |อชฺฌตฺตญฺจ พหิทฺธา จ เวทนํ นาภินนฺทโต|
      block |เอวํ สตสฺส จรโต วิญฺญาณํ อุปรุชฺฌตีติฯ|
    stand |อุทยมาณวปุจฺฉา เตรสมา นิฏฺฐิตาฯ|
  block |๑๔ โปสาลมาณวปุจฺฉา|
    count |๑๑๑๘|
      block |โย อตีตํ อาทิสติ อิจฺจายสฺมา โปสาโล อเนโช ฉินฺนสํสโย|
      block |ปารคุํ สพฺพธมฺมานํ อตฺถิ ปญฺเหน อาคมํฯ|
    count |๑๑๑๙|
      block |วิภูตรูปสญฺญิสฺส สพฺพกายปฺปหายิโน|
      block |อชฺฌตฺตญฺจ พหิทฺธา จ นตฺถิ กิญฺจีติ ปสฺสโต|
      block |ญาณํ สกฺกานุปุจฺฉามิ กถํ เนยฺโย ตถาวิโธฯ|
    count |๑๑๒๐|
      block |วิญฺญาณฏฺฐิติโย สพฺพา โปสาลาติ ภควา อภิชานํ ตถาคโต|
      block |ติฏฺฐนฺตเมนํ ชานาติ วิมุตฺตํ ตปฺปรายณํฯ|
    count |๑๑๒๑|
      block |อากิญฺจญฺญสมฺภวํ ญตฺวา นนฺที สํโยชนํ อิติ|
      block |เอวเมตํ อภิญฺญาย ตโต ตตฺถ วิปสฺสติ|
      block |เอตํ ญาณํ ตถํ ตสฺส พฺราหฺมณสฺส วุสีมโตติฯ|
    stand |โปสาลมาณวปุจฺฉา จุทฺทสมา นิฏฺฐิตาฯ|
  block |๑๕ โมฆราชมาณวปุจฺฉา|
    count |๑๑๒๒|
      block |ทฺวาหํ สกฺกํ อปุจฺฉิสฺสํ อิจฺจายสฺมา โมฆราชา|
      block |น เม พฺยากาสิ จกฺขุมา|
      block |ยาวตติยญฺจ เทวีสิ พฺยากโรตีติ เม สุตํฯ|
    count |๑๑๒๓|
      block |อยํ โลโก ปโร โลโก พฺรหฺมโลโก สเทวโก|
      block |ทิฏฺฐิํ เต นาภิชานาติ โคตมสฺส ยสสฺสิโนฯ|
    count |๑๑๒๔|
      block |เอวํ อภิกฺกนฺตทสฺสาวิํ อตฺถิ ปญฺเหน อาคมํ|
      block |กถํ โลกํ อเวกฺขนฺตํ มจฺจุราชา น ปสฺสติฯ|
    count |๑๑๒๕|
      block |สุญฺญโต โลกํ อเวกฺขสฺสุ โมฆราช สทา สโต|
      block |อตฺตานุทิฏฺฐิํ อูหจฺจ เอวํ มจฺจุตโร สิยา|
      block |เอวํ โลกํ อเวกฺขนฺตํ มจฺจุราชา น ปสฺสตีติฯ|
    stand |โมฆราชมาณวปุจฺฉา ปนฺนรสมา นิฏฺฐิตาฯ|
  block |๑๖ ปิงฺคิยมาณวปุจฺฉา|
    count |๑๑๒๖|
      block |ชิณฺโณหมสฺมิ อพโล วีตวณฺโณ อิจฺจายสฺมา ปิงฺคิโย|
      block |เนตฺตา น สุทฺธา สวนํ น ผาสุ|
      block |มาหํ นสฺสํ โมมุโห อนฺตราว|
      block |อาจิกฺข ธมฺมํ ยมหํ วิชญฺญํ|
      block |ชาติชราย อิธ วิปฺปหานํฯ|
    count |๑๑๒๗|
      block |ทิสฺวาน รูเปสุ วิหญฺญมาเน ปิงฺคิยาติ ภควา|
      block |รุปฺปนฺติ รูเปสุ ชนา ปมตฺตา|
      block |ตสฺมา ตุวํ ปิงฺคิย อปฺปมตฺโต|
      block |ชหสฺสุ รูปํ อปุนพฺภวายฯ|
    count |๑๑๒๘|
      block |ทิสา จตสฺโส วิทิสา จตสฺโส อุทฺธํ อโธ ทส ทิสา อิมาโย|
      block |น ตุยฺหํ อทิฏฺฐํ อสุตํ อมุตํ อโถ อวิญฺญาตํ กิญฺจนมตฺถิ โลเก|
      block |อาจิกฺข ธมฺมํ ยมหํ วิชญฺญํ ชาติชราย อิธ วิปฺปหานํฯ|
    count |๑๑๒๙|
      block |ตณฺหาธิปนฺเน มนุเช เปกฺขมาโน ปิงฺคิยาติ ภควา|
      block |สนฺตาปชาเต ชรสา ปเรเต|
      block |ตสฺมา ตุวํ ปิงฺคิย อปฺปมตฺโต ชหสฺสุ ตณฺหํ อปุนพฺภวายาติฯ|
    stand |ปิงฺคิยมาณวปุจฺฉา โสฬสมา นิฏฺฐิตาฯ|
  block |ปารายนตฺถุติคาถา|
    block |อิทมโวจ ภควา มคเธสุ วิหรนฺโต ปาสาณเก เจติเย ปริจารกโสฬสานํ พฺราหฺมณานํ อชฺฌิฏฺโฐ ปุฏฺโฐ ปุฏฺโฐ ปญฺหํ พฺยากาสิฯ เอกเมกสฺส เจปิ ปญฺหสฺส อตฺถมญฺญาย ธมฺมมญฺญาย ธมฺมานุธมฺมํ ปฏิปชฺเชยฺย คจฺเฉยฺเยว ชรามรณสฺส ปารํฯ ปารงฺคมนียา อิเม ธมฺมาติ ตสฺมา อิมสฺส ธมฺมปริยายสฺส ปารายนนฺเตว อธิวจนํฯ|
    count |๑๑๓๐|
      block |อชิโต ติสฺสเมตฺเตยฺโย ปุณฺณโก อถ เมตฺตคู|
      block |โธตโก อุปสีโว จ นนฺโท จ อถ เหมโกฯ|
    count |๑๑๓๑|
      block |โตเทยฺย-กปฺปา ทุภโย ชตุกณฺณี จ ปณฺฑิโต|
      block |ภทฺราวุโธ อุทโย จ โปสาโล จาปิ พฺราหฺมโณ|
      block |โมฆราชา จ เมธาวี ปิงฺคิโย จ มหาอิสิฯ|
    count |๑๑๓๒|
      block |เอเต พุทฺธํ อุปาคจฺฉุํ สมฺปนฺนจรณํ อิสิํ|
      block |ปุจฺฉนฺตา นิปุเณ ปญฺเห พุทฺธเสฏฺฐํ อุปาคมุํฯ|
    count |๑๑๓๓|
      block |เตสํ พุทฺโธ ปพฺยากาสิ ปญฺเห ปุฏฺโฐ ยถาตถํ|
      block |ปญฺหานํ เวยฺยากรเณน โตเสสิ พฺราหฺมเณ มุนิฯ|
    count |๑๑๓๔|
      block |เต โตสิตา จกฺขุมตา พุทฺเธนาทิจฺจพนฺธุนา|
      block |พฺรหฺมจริยมจริํสุ วรปญฺญสฺส สนฺติเกฯ|
    count |๑๑๓๕|
      block |เอกเมกสฺส ปญฺหสฺส ยถา พุทฺเธน เทสิตํ|
      block |ตถา โย ปฏิปชฺเชยฺย คจฺเฉ ปารํ อปารโตฯ|
    count |๑๑๓๖|
      block |อปารา ปารํ คจฺเฉยฺย ภาเวนฺโต มคฺคมุตฺตมํ|
      block |มคฺโค โส ปารํ คมนาย ตสฺมา ปารายนํ อิติฯ|
  block |ปารายนานุคีติคาถา|
    count |๑๑๓๗|
      block |ปารายนมนุคายิสฺสํ อิจฺจายสฺมา ปิงฺคิโย|
      block |ยถาทฺทกฺขิ ตถากฺขาสิ วิมโล ภูริเมธโส|
      block |นิกฺกาโม นิพฺพโน นาโค กิสฺส เหตุ มุสา ภเณฯ|
    count |๑๑๓๘|
      block |ปหีนมลโมหสฺส มานมกฺขปฺปหายิโน|
      block |หนฺทาหํ กิตฺตยิสฺสามิ คิรํ วณฺณูปสญฺหิตํฯ|
    count |๑๑๓๙|
      block |ตโมนุโท พุทฺโธ สมนฺตจกฺขุ โลกนฺตคู สพฺพภวาติวตฺโต|
      block |อนาสโว สพฺพทุกฺขปหีโน สจฺจวฺหโย พฺรหฺเม อุปาสิโต เมฯ|
    count |๑๑๔๐|
      block |ทิโช ยถา กุพฺพนกํ ปหาย พหุปฺผลํ กานนมาวเสยฺย|
      block |เอวํ ปหํ อปฺปทสฺเส ปหาย มโหทธิํ หํโสริว อชฺฌปตฺโตฯ|
    count |๑๑๔๑|
      block |เยเม ปุพฺเพ วิยากํสุ หุรํ โคตมสาสนา|
      block |อิจฺจาสิ อิติ ภวิสฺสติ|
      block |สพฺพํ ตํ อิติหิติหํ สพฺพํ ตํ ตกฺกวฑฺฒนํฯ|
    count |๑๑๔๒|
      block |เอโก ตมนุทาสิโน ชุติมา โส ปภงฺกโร|
      block |โคตโม ภูริปญฺญาโณ โคตโม ภูริเมธโสฯ|
    count |๑๑๔๓|
      block |โย เม ธมฺมมเทเสสิ สนฺทิฏฺฐิกมกาลิกํ|
      block |ตณฺหกฺขยมนีติกํ ยสฺส นตฺถิ อุปมา กฺวจิฯ|
    count |๑๑๔๔|
      block |กิํนุ ตมฺหา วิปฺปวสสิ มุหุตฺตมปิ ปิงฺคิย|
      block |โคตมา ภูริปญฺญาณา โคตมา ภูริเมธสาฯ|
    count |๑๑๔๕|
      block |โย เต ธมฺมมเทเสสิ สนฺทิฏฺฐิกมกาลิกํ|
      block |ตณฺหกฺขยมนีติกํ ยสฺส นตฺถิ อุปมา กฺวจิฯ|
    count |๑๑๔๖|
      block |นาหํ ตมฺหา วิปฺปวสามิ มุหุตฺตมปิ พฺราหฺมณ|
      block |โคตมา ภูริปญฺญาณา โคตมา ภูริเมธสาฯ|
    count |๑๑๔๗|
      block |โย เม ธมฺมมเทเสสิ สนฺทิฏฺฐิกมกาลิกํ|
      block |ตณฺหกฺขยมนีติกํ ยสฺส นตฺถิ อุปมา กฺวจิฯ|
    count |๑๑๔๘|
      block |ปสฺสามิ นํ มนสา จกฺขุนาว รตฺตินฺทิวํ พฺราหฺมณ อปฺปมตฺโต|
      block |นมสฺสมาโน วิวเสมิ รตฺติํ เตเนว มญฺญามิ อวิปฺปวาสํฯ|
    count |๑๑๔๙|
      block |สทฺธา จ ปีติ จ มโน สติ จ นาเปนฺติ เม โคตมสาสนมฺหา|
      block |ยํ ยํ ทิสํ วชติ ภูริปญฺโญ ส เตน เตเนว นโตหมสฺมิฯ|
    count |๑๑๕๐|
      block |ชิณฺณสฺส เม ทุพฺพลถามกสฺส เตเนว กาโย น ปเลติ ตตฺถ|
      block |สํกปฺปยนฺตาย วชามิ นิจฺจํ มโน หิ เม พฺราหฺมณ เตน ยุตฺโตฯ|
    count |๑๑๕๑|
      block |ปงฺเก สยาโน ปริผนฺทมาโน ทีปา ทีปํ อุปปฺลวิํ|
      block |อถทฺทสาสิํ สมฺพุทฺธํ โอฆติณฺณมนาสวํฯ|
    count |๑๑๕๒|
      block |ยถา อหู วกฺกลิ มุตฺตสทฺโธ ภทฺราวุโธ อาฬวิ โคตโม จ|
      block |เอวเมว ตฺวมฺปิ ปมุญฺจสฺสุ สทฺธํ|
      block |คมิสฺสสิ ตฺวํ ปิงฺคิย มจฺจุเธยฺยสฺส ปารํ ฯ|
    count |๑๑๕๓|
      block |เอส ภิยฺโย ปสีทามิ สุตฺวาน มุนิโน วโจ|
      block |วิวฏฺฏจฺฉโท สมฺพุทฺโธ อขิโล ปฏิภานวาฯ|
    count |๑๑๕๔|
      block |อธิเทเว อภิญฺญาย สพฺพํ เวทิ วโรวรํ|
      block |ปญฺหานนฺตกโร สตฺถา กงฺขีนํ ปฏิชานตํฯ|
    count |๑๑๕๕|
      block |อสํหีรํ อสงฺกุปฺปํ ยสฺส นตฺถิ อุปมา กฺวจิ|
      block |อทฺธา คมิสฺสามิ น เมตฺถ กงฺขา เอวํ มํ ธาเรหิ อธิมุตฺตจิตฺตนฺติฯ|
    stand |ปารายนวคฺโค ปญฺจโม นิฏฺฐิโตฯ|
    block |สุตฺตุทฺทานํ|
    count |๑|
      block |อุรโค ธนิโยปิ จ ขคฺควิสาโณ กสิ จ|
      block |จุนฺโท ภโว ปุนเทว วสโล จ กรณียญฺจ|
      block |เหมวโต อถ ยกฺโข วิชยสุตฺตํ มุนิสุตฺตวรนฺติฯ|
    count |๒|
      block |ปฐมกฏฺฐวโร วรวคฺโค ทฺวาทสสุตฺตธโร สุวิภตฺโต|
      block |เทสิโต จกฺขุมตา วิมเลน สุยฺยติ วคฺควโร อุรโคติฯ|
    count |๓|
      block |รตนามคนฺโธ หิริมงฺคลนาโม สุจิโลมกปิโล จ พฺราหฺมณธมฺโม|
      block |นาวา กิํสีลอุฏฺฐหโน จ ราหุโล จ ปุนปิ วงฺคีโสฯ|
    count |๔|
      block |สมฺมาปริพฺพาชนีโยปิ เจตฺถ ธมฺมิกสุตฺตวโร สุวิภตฺโต|
      block |จุทฺทสสุตฺตธโร ทุติยมฺหิ จูฬกวคฺควโรติ ตมาหุฯ|
    count |๕|
      block |ปพฺพชฺชปธานสุภาสิตนาโม ปูรฬาโส ปุนเทว มาโฆ จ|
      block |สภิยํ เกณิยเมว สลฺลนาโม วาเสฏฺฐวโร กาลิโกปิ จฯ|
    count |๖|
      block |นาลกสุตฺตวโร สุวิภตฺโต ตํ อนุปสฺสี ตถา ปุนเทว|
      block |ทฺวาทสสุตฺตธโร ตติยมฺหิ สุยฺยติ วคฺควโร มหานาโมฯ|
    count |๗|
      block |กามคุหฏฺฐกทุฏฺฐกนามา สุทฺธวโร ปรมฏฺฐกนาโม|
      block |ชรา เมตฺติยวโร สุวิภตฺโต ปสูรมาคณฺฑิยา ปุราเภโทฯ|
    count |๘|
      block |กลหวิวาโท อุโภ วิยุหา จ ตุวฏกอตฺตทณฺฑสาริปุตฺตา|
      block |โสฬสสุตฺตธโร จตุตฺถมฺหิ อฏฺฐกวคฺควโรติ ตมาหุฯ|
    count |๙|
      block |มคเธ ชนปเท รมณีเย เทสวเร กตปุญฺญนิเวเส|
      block |ปาสาณกเจติยวเร สุวิภตฺเต วสิ ภควา คณเสฏฺโฐฯ|
    count |๑๐|
      block |อุภยวาสมาคติยมฺหิ ทฺวาทสโยชนิยา ปริสาย|
      block |โสฬสพฺราหฺมณานํ กิร ปุฏฺโฐ ปุจฺฉาย โสฬสปญฺหกมฺมิยา|
      block |นิปฺปกาสยิ ธมฺมมทาสิฯ|
    count |๑๑|
      block |อตฺถปกาสกพฺยญฺชนปุณฺณํ ธมฺมมเทเสสิ ปรเขมชนิยํ|
      block |โลกหิตาย ชิโน ทฺวิปทคฺโค สุตฺตวรํ พหุธมฺมวิจิตฺรํ|
      block |สพฺพกิเลสปโมจนเหตุํ เทสยิ สุตฺตวรํ ทฺวิปทคฺโคฯ|
    count |๑๒|
      block |พฺยญฺชนมตฺถปทํ สมยุตฺตํ อกฺขรสญฺญิตโอปมคาฬฺหํ|
      block |โลกวิจารณญาณปภคฺคํ เทสยิ สุตฺตวรํ ทฺวิปทคฺโคฯ|
    count |๑๓|
      block |ราคมเล อมลํ วิมลคฺคํ โทสมเล อมลํ วิมลคฺคํ|
      block |โมหมเล อมลํ วิมลคฺคํ โลกวิจารณญาณปภคฺคํ|
      block |เทสยิ สุตฺตวรํ ทฺวิปทคฺโคฯ|
    count |๑๔|
      block |กฺเลสมเล อมลํ วิมลคฺคํ ทุจฺจริตมเล อมลํ วิมลคฺคํ|
      block |โลกวิจารณญาณปภคฺคํ เทสยิ สุตฺตวรํ ทฺวิปทคฺโคฯ|
    count |๑๕|
      block |อาสวพนฺธนโยคากิเลสํ นีวรณานิ จ ตีณิ มลานิ|
      block |ตสฺส กิเลสปโมจนเหตุํ เทสยิ สุตฺตวรํ ทฺวิปทคฺโคฯ|
    count |๑๖|
      block |นิมฺมลสพฺพกิเลสปนูทํ ราควิราคมเนชมโสกํ|
      block |สนฺตปณีตสุทุทฺทสธมฺมํ เทสยิ สุตฺตวรํ ทฺวิปทคฺโคฯ|
    count |๑๗|
      block |ราคญฺจ โทสกมภญฺชิตสนฺตํ โยนิจตุคฺคติปญฺจวิญฺญาณํ|
      block |ตณฺหารตจฺฉทนตาณลตาปโมกฺขํ เทสยิ สุตฺตวรํ ทฺวิปทคฺโคฯ|
    count |๑๘|
      block |คมฺภีรทุทฺทสสณฺหนิปุณํ ปณฺฑิตเวทนิยํ นิปุณตฺถํ|
      block |โลกวิจารณญาณปภคฺคํ เทสยิ สุตฺตวรํ ทฺวิปทคฺโคฯ|
    count |๑๙|
      block |นวงฺคกุสุมมาลคีเวยฺยํ อินฺทฺริยฌานวิโมกฺขวิภตฺตํ|
      block |อฏฺฐงฺคมคฺคธรํ วรยานํ เทสยิ สุตฺตวรํ ทฺวิปทคฺโคฯ|
    count |๒๐|
      block |โสมุปมํ วิมลํ ปริสุทฺธํ อณฺณวมูปมรตนสุจิตฺตํ|
      block |ปุปฺผสมํ รวิมูปมเตชํ เทสยิ สุตฺตวรํ ทฺวิปทคฺโคฯ|
    count |๒๑|
      block |เขมสิวํ สุขสีตลสนฺตํ มจฺจุตตาณปรํ ปรมตฺถํ|
      block |ตสฺส สุนิพฺพุตทสฺสนเหตุํ เทสยิ สุตฺตวรํ ทฺวิปทคฺโคติฯ|
    stand |สุตฺตนิปาตปาฬิ นิฏฺฐิตาฯ|
