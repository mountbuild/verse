block |๑๕ จตฺตาลีสนิปาโต|
  block |๑ อิสิทาสีเถรีคาถา|
    count |๔๐๒|
      block |นครมฺหิ กุสุมนาเม ปาฏลิปุตฺตมฺหิ ปถวิยา มณฺเฑ|
      block |สกฺยกุลกุลีนาโย ทฺเว ภิกฺขุนิโย หิ คุณวติโยฯ|
    count |๔๐๓|
      block |อิสิทาสี ตตฺถ เอกา ทุติยา โพธีติ สีลสมฺปนฺนา จ|
      block |ฌานชฺฌายนรตาโย พหุสฺสุตาโย ธุตกิเลสาโยฯ|
    count |๔๐๔|
      block |ตา ปิณฺฑาย จริตฺวา ภตฺตตฺถํ กริย โธตปตฺตาโย|
      block |รหิตมฺหิ สุขนิสินฺนา อิมา คิรา อพฺภุทีเรสุํฯ|
    count |๔๐๕|
      block |ปาสาทิกาสิ อยฺเย อิสิทาสิ วโยปิ เต อปริหีโน|
      block |กิํ ทิสฺวาน พฺยาลิกํ อถาสิ เนกฺขมฺมมนุยุตฺตาฯ|
    count |๔๐๖|
      block |เอวมนุยุญฺชิยมานา สา รหิเต ธมฺมเทสนากุสลา|
      block |อิสิทาสี วจนมพฺรวิ สุณ โพธิ ยถามฺหิ ปพฺพชิตาฯ|
    count |๔๐๗|
      block |อุชฺเชนิยา ปุรวเร มยฺหํ ปิตา สีลสํวุโต เสฏฺฐิ|
      block |ตสฺสมฺหิ เอกธีตา ปิยา มนาปา จ ทยิตา จฯ|
    count |๔๐๘|
      block |อถ เม สาเกตโต วรกา อาคจฺฉุมุตฺตมกุลีนา|
      block |เสฏฺฐี ปหูตรตโน ตสฺส มมํ สุณฺหมทาสิ ตาโตฯ|
    count |๔๐๙|
      block |สสฺสุยา สสฺสุรสฺส จ สายํ ปาตํ ปณามมุปคมฺม|
      block |สิรสา กโรมิ ปาเท วนฺทามิ ยถามฺหิ อนุสิฏฺฐาฯ|
    count |๔๑๐|
      block |ยา มยฺหํ สามิกสฺส ภคินิโย ภาตุโน ปริชโน วา|
      block |ตเมกวรกมฺปิ ทิสฺวา อุพฺพิคฺคา อาสนํ เทมิฯ|
    count |๔๑๑|
      block |อนฺเนน จ ปาเนน จ ขชฺเชน จ ยญฺจ ตตฺถ สนฺนิหิตํ|
      block |ฉาเทมิ อุปนยามิ จ เทมิ จ ยํ ยสฺส ปติรูปํฯ|
    count |๔๑๒|
      block |กาเลน อุปฏฺฐหิตฺวา ฆรํ สมุปคมามิ อุมฺมาเร|
      block |โธวนฺตี หตฺถปาเท ปญฺชลิกา สามิกมุเปมิฯ|
    count |๔๑๓|
      block |โกจฺฉํ ปสาทํ อญฺชนิญฺจ อาทาสกญฺจ คณฺหิตฺวา|
      block |ปริกมฺมการิกา วิย สยเมว ปติํ วิภูเสมิฯ|
    count |๔๑๔|
      block |สยเมว โอทนํ สาธยามิ สยเมว ภาชนํ โธวนฺตี|
      block |มาตาว เอกปุตฺตกํ ตถา ภตฺตารํ ปริจรามิฯ|
    count |๔๑๕|
      block |เอวํ มํ ภตฺติกตํ อนุรตฺตํ การิกํ นิหตมานํ|
      block |อุฏฺฐายิกํ อนลสํ สีลวติํ ทุสฺสเต ภตฺตาฯ|
    count |๔๑๖|
      block |โส มาตรญฺจ ปิตรญฺจ ภณติ อาปุจฺฉหํ คมิสฺสามิ|
      block |อิสิทาสิยา น สห วจฺฉํ เอกาคาเรหํ สห วตฺถุํฯ|
    count |๔๑๗|
      block |มา เอวํ ปุตฺต อวจ อิสิทาสี ปณฺฑิตา ปริพฺยตฺตา|
      block |อุฏฺฐายิกา อนลสา กิํ ตุยฺหํ น โรจเต ปุตฺตฯ|
    count |๔๑๘|
      block |น จ เม หิํสติ กิญฺจิ น จหํ อิสิทาสิยา สห วจฺฉํ|
      block |เทสฺสาว เม อลํ เม อปุจฺฉาหํ คมิสฺสามิฯ|
    count |๔๑๙|
      block |ตสฺส วจนํ สุณิตฺวา สสฺสุ สสุโร จ มํ อปุจฺฉิํสุ|
      block |กิสฺส ตยา อปรทฺธํ ภณ วิสฺสฏฺฐา ยถาภูตํฯ|
    count |๔๒๐|
      block |นปิหํ อปรชฺฌํ กิญฺจิ นปิ หิํเสมิ น ภณามิ ทุพฺพจนํ|
      block |กิํ สกฺกา กาตุยฺเย ยํ มํ วิทฺเทสฺสเต ภตฺตาฯ|
    count |๔๒๑|
      block |เต มํ ปิตุฆรํ ปฏินยิํสุ วิมนา ทุเขน อธิภูตา|
      block |ปุตฺตมนุรกฺขมานา ชิตามฺหเส รูปินิํ ลกฺขิํฯ|
    count |๔๒๒|
      block |อถ มํ อทาสิ ตาโต อฑฺฒสฺส ฆรมฺหิ ทุติยกุลิกสฺส|
      block |ตโต อุปฑฺฒสุงฺเกน เยน มํ วินฺทถ เสฏฺฐิฯ|
    count |๔๒๓|
      block |ตสฺสปิ ฆรมฺหิ มาสํ อวสิํ อถ โสปิ มํ ปฏิจฺฉรยิ|
      block |ทาสีว อุปฏฺฐหนฺติํ อทูสิกํ สีลสมฺปนฺนํฯ|
    count |๔๒๔|
      block |ภิกฺขาย จ วิจรนฺตํ ทมกํ ทนฺตํ เม ปิตา ภณติ|
      block |โหหิสิ เม ชามาตา นิกฺขิป โปฏฺฐิญฺจ ฆฏิกญฺจฯ|
    count |๔๒๕|
      block |โสปิ วสิตฺวา ปกฺขํ อถ ตาตํ ภณติ เทหิ เม โปฏฺฐิํ|
      block |ฆฏิกญฺจ มลฺลกญฺจ ปุนปิ ภิกฺขํ จริสฺสามิฯ|
    count |๔๒๖|
      block |อถ นํ ภณตี ตาโต อมฺมา สพฺโพ จ เม ญาติคณวคฺโค|
      block |กิํ เต น กีรติ อิธ ภณ ขิปฺปํ ตํ เต กริหิติฯ|
    count |๔๒๗|
      block |เอวํ ภณิโต ภณติ ยทิ เม อตฺตา สกฺโกติ อลํ มยฺหํ|
      block |อิสิทาสิยา น สห วจฺฉํ เอกฆเรหํ สห วตฺถุํฯ|
    count |๔๒๘|
      block |วิสฺสชฺชิโต คโต โส อหมฺปิ เอกากินี วิจินฺเตมิ|
      block |อาปุจฺฉิตูน คจฺฉํ มริตุเย วา ปพฺพชิสฺสํ วาฯ|
    count |๔๒๙|
      block |อถ อยฺยา ชินทตฺตา อาคจฺฉี โคจราย จรมานา|
      block |ตาตกุลํ วินยธรี พหุสฺสุตา สีลสมฺปนฺนาฯ|
    count |๔๓๐|
      block |ตํ ทิสฺวาน อมฺหากํ อุฏฺฐายาสนํ ตสฺสา ปญฺญาปยิํ|
      block |นิสินฺนาย จ ปาเท วนฺทิตฺวา โภชนมทาสิํฯ|
    count |๔๓๑|
      block |อนฺเนน จ ปาเนน จ ขชฺเชน จ ยญฺจ ตตฺถ สนฺนิหิตํ|
      block |สนฺตปฺปยิตฺวา อวจํ อยฺเย อิจฺฉามิ ปพฺพชิตุํฯ|
    count |๔๓๒|
      block |อถ มํ ภณตี ตาโต อิเธว ปุตฺตก จราหิ ตฺวํ ธมฺมํ|
      block |อนฺเนน จ ปาเนน จ ตปฺปย สมเณ ทฺวิชาตี จฯ|
    count |๔๓๓|
      block |อถหํ ภณามิ ตาตํ โรทนฺตี อญฺชลิํ ปณาเมตฺวา|
      block |ปาปญฺหิ มยา ปกตํ กมฺมํ ตํ นิชฺชเรสฺสามิฯ|
    count |๔๓๔|
      block |อถ มํ ภณตี ตาโต ปาปุณ โพธิญฺจ อคฺคธมฺมญฺจ|
      block |นิพฺพานญฺจ ลภสฺสุ ยํ สจฺฉิกรี ทฺวิปทเสฏฺโฐฯ|
    count |๔๓๕|
      block |มาตาปิตู อภิวาทยิตฺวา สพฺพญฺจ ญาติคณวคฺคํ|
      block |สตฺตาหํ ปพฺพชิตา ติสฺโส วิชฺชา อผสฺสยิํฯ|
    count |๔๓๖|
      block |ชานามิ อตฺตโน สตฺต ชาติโย ยสฺสยํ ผลวิปาโก|
      block |ตํ ตว อาจิกฺขิสฺสํ ตํ เอกมนา นิสาเมหิฯ|
    count |๔๓๗|
      block |นครมฺหิ เอรกจฺเฉ สุวณฺณกาโร อหํ ปหูตธโน|
      block |โยพฺพนมเทน มตฺโต โส ปรทารํ อเสวิหํฯ|
    count |๔๓๘|
      block |โสหํ ตโต จวิตฺวา นิรยมฺหิ อปจฺจิสํ จิรํ|
      block |ปกฺโก ตโต จ อุฏฺฐหิตฺวา มกฺกฏิยา กุจฺฉิโมกฺกมิํฯ|
    count |๔๓๙|
      block |สตฺตาหชาตกํ มํ มหากปิ ยูถโป นิลฺลจฺเฉสิ|
      block |ตสฺเสตํ กมฺมผลํ ยถาปิ คนฺตฺวาน ปรทารํฯ|
    count |๔๔๐|
      block |โสหํ ตโต จวิตฺวา กาลํ กริตฺวา สินฺธวารญฺเญ|
      block |กาณาย จ ขญฺชาย จ เอฬกิยา กุจฺฉิโมกฺกมิํฯ|
    count |๔๔๑|
      block |ทฺวาทส วสฺสานิ อหํ นิลฺลจฺฉิโต ทารเก ปริวหิตฺวา|
      block |กิมินาวฏฺโฏ อกลฺโล ยถาปิ คนฺตฺวาน ปรทารํฯ|
    count |๔๔๒|
      block |โสหํ ตโต จวิตฺวา โควาณิชกสฺส คาวิยา ชาโต|
      block |วจฺโฉ ลาขาตมฺโพ นิลฺลจฺฉิโต ทฺวาทเส มาเสฯ|
    count |๔๔๓|
      block |โวฒูน นงฺคลมหํ สกฏญฺจ ธารยามิ|
      block |อนฺโธวฏฺโฏ อกลฺโล ยถาปิ คนฺตฺวาน ปรทารํฯ|
    count |๔๔๔|
      block |โสหํ ตโต จวิตฺวา วีถิยา ทาสิยา ฆเร ชาโต|
      block |เนว มหิลา น ปุริโส ยถาปิ คนฺตฺวาน ปรทารํฯ|
    count |๔๔๕|
      block |ติํสติวสฺสมฺหิ มโต สากฏิกกุลมฺหิ ทาริกา ชาตา|
      block |กปณมฺหิ อปฺปโภเค ธนิก ปุริสปาตพหุลมฺหิฯ|
    count |๔๔๖|
      block |ตํ มํ ตโต สตฺถวาโห อุสฺสนฺนาย วิปุลาย วฑฺฒิยา|
      block |โอกฑฺฒติ วิลปนฺติํ อจฺฉินฺทิตฺวา กุลฆรสฺมาฯ|
    count |๔๔๗|
      block |อถ โสฬสเม วสฺเส ทิสฺวา มํ ปตฺตโยพฺพนํ กญฺญํ|
      block |โอรุนฺธตสฺส ปุตฺโต คิริทาโส นาม นาเมนฯ|
    count |๔๔๘|
      block |ตสฺสปิ อญฺญา ภริยา สีลวตี คุณวตี ยสวตี จ|
      block |อนุรตฺตา ภตฺตารํ ตสฺสาหํ วิทฺเทสนมกาสิํฯ|
    count |๔๔๙|
      block |ตสฺเสตํ กมฺมผลํ ยํ มํ อปกีริตูน คจฺฉนฺติ|
      block |ทาสีว อุปฏฺฐหนฺติํ ตสฺสปิ อนฺโต กโต มยาติฯ|
    stand |… อิสิทาสี เถรี…ฯ|
    stand |จตฺตาลีสนิปาโต นิฏฺฐิโตฯ|
