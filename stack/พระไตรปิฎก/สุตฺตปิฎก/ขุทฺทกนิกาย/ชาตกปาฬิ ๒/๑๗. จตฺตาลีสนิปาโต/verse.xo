block |๑๗ จตฺตาลีสนิปาโต|
  stand |ฯ นโม ตสฺส ภควโต อรหโต สมฺมาสมฺพุทฺธสฺสฯขุทฺทกนิกาเย|
  block |ทุติโย ภาโค|
    count |  |
    block |๕๒๑ เตสกุณชาตกํ ๑|
    count |๑|
      block |เวสฺสนฺตรํ ตํ ปุจฺฉามิ สกุณ ภทฺทมตฺถุ เต|
      block |รชฺชํ กาเรตุกาเมน กิํ สุ กิจฺจํ กตํ วรํฯ|
    count |๒|
      block |จิรสฺสํ วต มํ ตาโต กํโส พาราณสิคฺคโห|
      block |ปมตฺโต อปฺปมตฺตํ มํ ปิตา ปุตฺตํ อโจทยิฯ|
    count |๓|
      block |ปฐเมเนว วิตถํ โกธํ หาสํ นิวารเย|
      block |ตโต กิจฺจานิ กาเรยฺย ตํ วตํ อาหุ ขตฺติยฯ|
    count |๔|
      block |ยํ ตฺวํ ตาต ตโปกมฺมํ ปุพฺเพ กตมสํสยํ|
      block |รตฺโต ทุฏฺโฐ จ ยํ กยิรา น ตํ กยิรา ตโต ปุน ฯ|
    count |๕|
      block |ขตฺติยสฺส ปมตฺตสฺส รฏฺฐสฺมิํ รฏฺฐวฑฺฒน|
      block |สพฺเพ โภคา วินสฺสนฺติ รญฺโญ ตํ วุจฺจเต อฆํฯ|
    count |๖|
      block |สิรี ตาต อลกฺขี จ ปุจฺฉิตา เอตทพฺรวุํ|
      block |อุฏฺฐาน วีริเย โปเส รมาหํ อนุสูยเกฯ|
    count |๗|
      block |อุสูยเก ทุหทเย ปุริเส กมฺมทุสฺสเก|
      block |กาลกณฺณี มหาราช รมติ จกฺกภญฺชนีฯ|
    count |๘|
      block |โส ตฺวํ สพฺเพสุ สุหทโย สพฺเพสํ รกฺขิโต ภว|
      block |อลกฺขิํ นุท มหาราช ลกฺขฺยา ภว นิเวสนํฯ|
    count |๙|
      block |ส ลกฺขีธิติสมฺปนฺโน ปุริโส หิ มหคฺคโต|
      block |อมิตฺตานํ กาสิปติ มูลํ อคฺคญฺจ ฉินฺทติฯ|
    count |๑๐|
      block |สกฺโกปิ หิ ภูตปติ อุฏฺฐาเน นปฺปมชฺชติ|
      block |ส กลฺยาเณ ธิติํ กตฺวา อุฏฺฐาเน กุรุเต มโนฯ|
    count |๑๑|
      block |คนฺธพฺพา ปิตโร เทวา สาชีวา โหนฺติ ตาทิโน|
      block |อุฏฺฐาหโต อปฺปมชฺชโต อนุติฏฺฐนฺติ เทวตาฯ|
    count |๑๒|
      block |โส อปฺปมตฺโต อกฺกุทฺโธ ตาต กิจฺจานิ การย|
      block |วายมสฺสุ จ กิจฺเจสุ นาลโส วินฺทเต สุขํฯ|
    count |๑๓|
      block |ตตฺเถว เต วตฺตปทา เอสาว อนุสาสนี|
      block |อลํ มิตฺเต สุขาเปตุํ อมิตฺตานํ ทุขาย จฯ|
    count |๑๔|
      block |สกฺขิสิ ตฺวํ กุณฺฑลินิ มญฺญสิ ขตฺตพนฺธุนิ|
      block |รชฺชํ กาเรตุกาเมน กิํ สุ กิจฺจํ กตํ วรํฯ|
    count |๑๕|
      block |ทฺเวว ตาต ปทกานิ ยตฺถ สพฺพํ ปติฏฺฐิตํ|
      block |อลทฺธสฺส จ โย ลาโภ ลทฺธสฺส จานุรกฺขณาฯ|
    count |๑๖|
      block |อมจฺเจ ตาต ชานาหิ ธีเร อตฺถสฺส โกวิเท|
      block |อนกฺขา กิตเว ตาต อโสณฺเฑ อวินาสเกฯ|
    count |๑๗|
      block |โย จ ตํ ตาต รกฺเขยฺย ธนํ ยญฺเจว เต สิยา|
      block |สูโตว รถํ สงฺคณฺเห โส เต กิจฺจานิ การเยฯ|
    count |๑๘|
      block |สุสงฺคหิตนฺตชโน สยํ วิตฺตํ อเวกฺขิย|
      block |นิธิญฺจ อิณทานญฺจ น กเร ปรปตฺติยาฯ|
    count |๑๙|
      block |สยํ อายํ วยํ ชญฺญา สยํ ชญฺญา กตากตํ|
      block |นิคฺคณฺเห นิคฺคหารหํ ปคฺคณฺเห ปคฺคหารหํฯ|
    count |๒๐|
      block |สยํ ชานปทํ อตฺถํ อนุสาส รเถสภ|
      block |มา เต อธมฺมิกา ยุตฺตา ธนํ รฏฺฐญฺจ นาสยุํฯ|
    count |๒๑|
      block |มา จ เวเคน กิจฺจานิ กโรสิ การเยสิ วา|
      block |เวคสา หิ กตํ กมฺมํ มนฺโท ปจฺฉานุตปฺปติฯ|
    count |๒๒|
      block |มา เต อธิสเร มุญฺจ สุพาฬฺหมธิโกธิตํ|
      block |โกธสา หิ พหู ผีตา กุลา อกุลตํ คตาฯ|
    count |๒๓|
      block |มา ตาต อิสฺสโรมฺหีติ อนตฺถาย ปตารยิ|
      block |อิตฺถีนํ ปุริสานญฺจ มา เต อาสิ ทุขุทฺรโยฯ|
    count |๒๔|
      block |อเปตโลมหํสสฺส รญฺโญ กามานุสาริโน|
      block |สพฺเพ โภคา วินสฺสนฺติ รญฺโญ ตํ วุจฺจเต อฆํฯ|
    count |๒๕|
      block |ตตฺเถว เต วตฺตปทา เอสาว อนุสาสนี|
      block |ทกฺขสฺสุทานิ ปุญฺญกโร อโสณฺโฑ อวินาสโก|
      block |สีลวาสฺสุ มหาราช ทุสฺสีโล วินิปาติโก ฯ|
    count |๒๖|
      block |อปุจฺฉิมฺห โกสิยโคตฺตํ กุณฺฑลินิํ ตเถว จ|
      block |ตฺวํ ทานิ วเทหิ ชมฺพุก พลานํ พลมุตฺตมํฯ|
    count |๒๗|
      block |พลํ ปญฺจวิธํ โลเก ปุริสสฺมิํ มหคฺคเต|
      block |ตตฺถ พาหุพลํ นาม จริมํ วุจฺจเต พลํฯ|
    count |๒๘|
      block |โภคพลญฺจ ทีฆาวุ ทุติยํ วุจฺจเต พลํ|
      block |อมจฺจพลญฺจ ทีฆาวุ ตติยํ วุจฺจเต พลํฯ|
    count |๒๙|
      block |อภิชจฺจพลํ เจว ตํ จตุตฺถํ อสํสยํ|
      block |ยานิ เจตานิ สพฺพานิ อธิคณฺหาติ ปณฺฑิโตฯ|
    count |๓๐|
      block |ตํ พลานํ พลํ เสฏฺฐํ อคฺคํ ปญฺญาพํ พลํ|
      block |ปญฺญาพเลนุปตฺถทฺโธ อตฺถํ วินฺทติ ปณฺฑิโตฯ|
    count |๓๑|
      block |อปิ เจ ลภติ มนฺโท ผีตํ ธรณิมุตฺตมํ|
      block |อกามสฺส ปสยฺหํ วา อญฺโญ ตํ ปฏิปชฺชติฯ|
    count |๓๒|
      block |อภิชาโตปิ เจ โหติ รชฺชํ ลทฺธาน ขตฺติโย|
      block |ทุปฺปญฺโญ หิ กาสิปติ สพฺเพนปิ น ชีวติฯ|
    count |๓๓|
      block |ปญฺญาว สุตํ วินิจฺฉินี ปญฺญา กิตฺติ สิโลกวฑฺฒนี|
      block |ปญฺญาสหิโต นโร อิธ อปิ ทุกฺเข สุขานิ วินฺทติฯ|
    count |๓๔|
      block |ปญฺญญฺจ โข อสุสฺสูสํ น โกจิ อธิคจฺฉติ|
      block |พหุสฺสุตํ อนาคมฺม ธมฺมฏฺฐํ อวินิพฺภุชํฯ|
    count |๓๕|
      block |โย จ ธมฺมวิภงฺคญฺญู กาลุฏฺฐายี มตนฺทิโต|
      block |อนุฏฺฐหติ กาเลน กมฺมผลํ ตสฺส อิชฺฌติ ฯ|
    count |๓๖|
      block |อนายตน สีลสฺส อนายตน เสวิโน|
      block |น นิพฺพินฺทิยการิสฺส สมฺมทตฺโถ วิปจฺจติฯ|
    count |๓๗|
      block |อชฺฌตฺตญฺจ ปยุตฺตสฺส ตถายตนเสวิโน|
      block |อนิพฺพินฺทิยการิสฺส สมฺมทตฺโถ วิปจฺจติฯ|
    count |๓๘|
      block |โยคปฺปโยคสงฺขาตํ สมฺภตสฺสานุรกฺขณํ|
      block |ตานิ ตฺวํ ตาต เสวสฺสุ มา อกมฺมาย รนฺธยิ|
      block |อกมฺมุนา หิ ทุมฺเมโธ นฬาคารํว สีทติฯ|
    count |๓๙|
      block |ธมฺมํ จร มหาราช มาตาปิตูสุ ขตฺติย|
      block |อิธ ธมฺมํ จริตฺวาน ราช สคฺคํ คมิสฺสสิฯ|
    count |๔๐|
      block |ธมฺมํ จร มหาราช ปุตฺตทาเรสุ ขตฺติย|
      block |อิธ ธมฺมํ จริตฺวาน ราช สคฺคํ คมิสฺสสิฯ|
    count |๔๑|
      block |ธมฺมํ จร มหาราช มิตฺตามจฺเจสุ ขตฺติย|
      block |อิธ ธมฺมํ จริตฺวาน ราช สคฺคํ คมิสฺสสิฯ|
    count |๔๒|
      block |ธมฺมํ จร มหาราช วาหเนสุ พเลสุ จ|
      block |อิธ ธมฺมํ จริตฺวาน ราช สคฺคํ คมิสฺสสิฯ|
    count |๔๓|
      block |ธมฺมํ จร มหาราช คาเมสุ นิคเมสุ จ…เป …ฯ|
    count |๔๔|
      block |ธมฺมํ จร มหาราช รฏฺเฐสุ ชนปเทสุ จ…เป …ฯ|
    count |๔๕|
      block |ธมฺมํ จร มหาราช สมณ พฺราหฺมเณสุ จ…เป …ฯ|
    count |๔๖|
      block |ธมฺมํ จร มหาราช มิคปกฺขีสุ ขตฺติย|
      block |อิธ ธมฺมํ จริตฺวาน ราช สคฺคํ คมิสฺสสิฯ|
    count |๔๗|
      block |ธมฺมํ จร มหาราช ธมฺโม จิณฺโณ สุขาวโห|
      block |อิธ ธมฺมํ จริตฺวาน ราช สคฺคํ คมิสฺสสิฯ|
    count |๔๘|
      block |ธมฺมํ จร มหาราช สอินฺทา เทวา สพฺรหฺมกา|
      block |สุจิณฺเณน ทิวํ ปตฺตา มา ธมฺมํ ราช ปามโท ฯ|
    count |๔๙|
      block |ตตฺเถว เต วตฺตปทา เอสาว อนุสาสนี|
      block |สปฺปญฺญเสวี กลฺยาณี สมตฺตํ สาม ตํ วิทูติฯ|
    stand |เตสกุณชาตกํ ปฐมํฯ|
    count |  |
    block |๕๒๒ สรภงฺคชาตกํ ๒|
    count |๕๐|
      block |อลงฺกตา กุณฺฑลิโน สุวตฺถา เวฬุริยมุตฺตาถรุขคฺคพนฺธา|
      block |รเถสภา ติฏฺฐถ เก นุ ตุมฺเห กถํ โว ชานนฺติ มนุสฺสโลเกฯ|
    count |๕๑|
      block |อหมฏฺฐโก ภีมรโถ ปนายํ กาลิงฺคราชา ปน อุคฺคโตยํ|
      block |สุสญฺญตานํ อิสีนํ ทสฺสนาย อิธาคตา ปุจฺฉิตาเยมฺห ปญฺเหฯ|
    count |๕๒|
      block |เวหายสํ ติฏฺฐสิ อนฺตลิกฺเข ปถทฺธุโน ปนฺนรเสว จนฺโท|
      block |ปุจฺฉามิ ตํ ยกฺข มหานุภาว กถํ ตํ ชานนฺติ มนุสฺสโลเกฯ|
    count |๕๓|
      block |ยมาหุ เทเวสุ สุชมฺปตีติ มฆวาติ ตํ อาหุ มนุสฺสโลเก|
      block |ส เทวราชา อิทมชฺช ปตฺโต สุสญฺญตานํ อิสีนํ ทสฺสนายฯ|
    count |๕๔|
      block |ทูเร สุตา โน อิสโย สมาคตา มหิทฺธิกา อิทฺธิคุณูปปนฺนา|
      block |วนฺทามิ เต อยิเร ปสนฺนจิตฺโต เย ชีวโลเกตฺถ มนุสฺสเสฏฺฐาฯ|
    count |๕๕|
      block |คนฺโธ อิสีนํ จิรทิกฺขิตานํ กายา จุโต คจฺฉติ มาลุเตน|
      block |อิโต ปฏิกฺกมฺม สหสฺสเนตฺต คนฺโธ อิสีนํ อสุจิ เทวราชฯ|
    count |๕๖|
      block |คนฺโธ อิสีนํ จิรทิกฺขิตานํ กายา จุโต คจฺฉตุ มาลุเตน|
      block |วิจิตฺรปุปฺผํ สุรภิํว มาลํ คนฺธญฺจ เอตํ ปาฏิกงฺขาม ภนฺเต|
      block |น เหตฺถ เทวา ปฏิกฺกูลสญฺญิโนฯ|
    count |๕๗|
      block |ปุรินฺทโท ภูตปตี ยสสฺสี เทวานมินฺโท สกฺโก มฆวา สุชมฺปติ|
      block |ส เทวราชา อสุรคณปฺปมทฺทโน โอกาสมากงฺขติ ปญฺห ปุจฺฉิตุํฯ|
    count |๕๘|
      block |โก เนวิเมสํ อิธ ปณฺฑิตานํ ปญฺเห ปุฏฺโฐ นิปุเณ พฺยากริสฺสติ|
      block |ติณฺณญฺจ รญฺญํ มนุชาธิปานํ เทวานมินฺทสฺส จ วาสวสฺสฯ|
    count |๕๙|
      block |อยํ อิสิ สรภงฺโค ตปสฺสี ยโต ชาโต วิรโต เมถุนสฺมา|
      block |อาเจรปุตฺโต สุวินีตรูโป โส เนสํ ปญฺหานิ วิยากริสฺสติฯ|
    count |๖๐|
      block |โกณฺฑญฺญ ปญฺหานิ วิยากโรหิ ยาจนฺติ ตํ อิสโย สาธุรูปา|
      block |โกณฺฑญฺญ เอโส มนุเชสุ ธมฺโม ยํ วุทฺธ มาคจฺฉติ เอส ภาโรฯ|
    count |๖๑|
      block |กตาวกาสา ปุจฺฉนฺตุ โภนฺโต ยํ กิญฺจิ ปญฺหํ มนสาภิปตฺถิตํ|
      block |อหญฺหิ ตํ ตํ โว วิยากริสฺสํ ญตฺวา สยํ โลกมิมํ ปรญฺจฯ|
    count |๖๒|
      block |ตโต จ มฆวา สกฺโก อตฺถทสฺสี ปุรินฺทโท|
      block |อปุจฺฉิ ปฐมํ ปญฺหํ ยญฺจาสิ อภิปตฺถิตํฯ|
    count |๖๓|
      block |กิํ สู วธิตฺวา น กทาจิ โสจติ กิสฺสปฺปหานํ อิสโย วณฺณยนฺติ|
      block |กสฺสีธ วุตฺตํ ผรุสํ ขเมถ อกฺขาหิ เม โกณฺฑญฺญ เอตมตฺถํฯ|
    count |๖๔|
      block |โกธํ วธิตฺวา น กทาจิ โสจติ มกฺขปฺปหานํ อิสโย วณฺณยนฺติ|
      block |สพฺเพสํ วุตฺตํ ผรุสํ ขเมถ เอตํ ขนฺติํ อุตฺตมมาหุ สนฺโตฯ|
    count |๖๕|
      block |สกฺกา อุภินฺนํ วจนํ ติติกฺขิตุํ สทิสสฺส วา เสฏฺฐตรสฺส วาปิ|
      block |กถํ นุ หีนสฺส วโจ ขเมถ อกฺขาหิ เม โกณฺฑญฺญ เอตมตฺถํฯ|
    count |๖๖|
      block |ภยา หิ เสฏฺฐสฺส วโจ ขเมถ สารมฺภเหตู ปน สาทิสสฺส|
      block |โย จีธ หีนสฺส วโจ ขเมถ เอตํ ขนฺติํ อุตฺตมมาหุ สนฺโตฯ|
    count |๖๗|
      block |กถํ วิชญฺญา จตุปตฺถรูปํ เสฏฺฐํ สริกฺขํ อถวาปิ หีนํ|
      block |วิรูปรูเปน จรนฺติ สนฺโต ตสฺมา หิ สพฺเพสํ วโจ ขเมถฯ|
    count |๖๘|
      block |น เหตมตฺถํ มหตีปิ เสนา สราชิกา ยุชฺฌมานา ลเภถ|
      block |ยํ ขนฺติมา สปฺปุริโส ลเภถ ขนฺตี พลสฺสูปสมนฺติ เวราฯ|
    count |๖๙|
      block |สุภาสิตํ เต อนุโมทิยาน อญฺญํ ตํ ปุจฺฉามิ ตทิงฺฆ พฺรูหิ|
      block |ยถา อหุํ ทณฺฑกี นาฬิเกโร อถชฺชุโน กลาพุ จาปิ ราชา|
      block |เตสํ คติํ พฺรูหิ สุปาปกมฺมินํ กตฺถูปปนฺนา อิสินํ วิเหฐกาฯ|
    count |๗๐|
      block |กิสญฺหิ วจฺฉํ อวกิริย ทณฺฑกี อุจฺฉินฺนมูโล สชโน สรฏฺโฐ|
      block |กุกฺกุฬนาเม นิรยมฺหิ ปจฺจติ ตสฺส ผุลิงฺคานิ ปตนฺติ กาเยฯ|
    count |๗๑|
      block |โย สญฺญเต ปพฺพชิเต อเหฐยิ ธมฺมํ ภณนฺเต สมเณ อทูสเก|
      block |ตํ นาฬิเกรํ สุนขา ปรตฺถ สงฺคมฺม ขาทนฺติ วิผนฺทมานํฯ|
    count |๗๒|
      block |อถชฺชุโน นิรเย สตฺติสูเล อวํสิโร ปติโต อุทฺธํปาโท|
      block |องฺคีรสํ โคตมํ เหฐยิตฺวา ขนฺติํ ตปสฺสิํ จิรพฺรหฺมจาริํฯ|
    count |๗๓|
      block |โย ขณฺฑโส ปพฺพชิตํ อเฉทยิ ขนฺติํ วทนฺตํ สมณํ อทูสกํ|
      block |กลาพุวีจิํ อุปปชฺช ปจฺจติ มหาปตาปํ กฏุกํ ภยานกํฯ|
    count |๗๔|
      block |เอตานิ สุตฺวา นิรยานิ ปณฺฑิโต อญฺญานิ ปาปิฏฺฐตรานิ เจตฺถ|
      block |ธมฺมํ จเร สมณพฺราหฺมเณสุ เอวงฺกโร สคฺคมุเปติ ฐานํฯ|
    count |๗๕|
      block |สุภาสิตํ เต อนุโมทิยาน อญฺญํ ตํ ปุจฺฉามิ ตทิงฺฆ พฺรูหิ|
      block |กถํวิธํ สีลวนฺตํ วทนฺติ กถํวิธํ ปญฺญวนฺตํ วทนฺติ|
      block |กถํวิธํ สปฺปุริสํ วทนฺติ กถํวิธํ โน สิริ โน ชหาติฯ|
    count |๗๖|
      block |กาเยน วาจาย จ โยธ สญฺญโต มนสา จ กิญฺจิ น กโรติ ปาปํ|
      block |น อตฺตเหตู อลิกํ ภเณติ ตถาวิธํ สีลวนฺตํ วทนฺติฯ|
    count |๗๗|
      block |คมฺภีรปญฺหํ มนสาภิจินฺตยํ นาจฺจาหิตํ กมฺม กโรติ ลุทฺทํ|
      block |กาลาคตํ อตฺถปทํ น ริญฺจติ ตถาวิธํ ปญฺญวนฺตํ วทนฺติฯ|
    count |๗๘|
      block |โย เว กตญฺญู กตเวทิ ธีโร กลฺยาณมิตฺโต ทฬฺหภตฺติ จ โหติ|
      block |ทุขิตสฺส สกฺกจฺจ กโรติ กิจฺจํ ตถาวิธํ สปฺปุริสํ วทนฺติฯ|
    count |๗๙|
      block |เอเตหิ สพฺเพหิ คุเณหุเปโต สทฺโธ มุทู สํวิภาคี วทญฺญู|
      block |สงฺคาหกํ สขิลํ สณฺหวาจํ ตถาวิธํ โน สิริ โน ชหาติฯ|
    count |๘๐|
      block |สุภาสิตํ เต อนุโมทิยาน อญฺญํ ตํ ปุจฺฉามิ ตทิงฺฆ พฺรูหิ|
      block |สีลํ สิริญฺจาปิ สตญฺจ ธมฺมํ ปญฺญญฺจ กํ เสฏฺฐตรํ วทนฺติฯ|
    count |๘๑|
      block |ปญฺญา หิ เสฏฺฐา กุสลา วทนฺติ นกฺขตฺตราชาริว ตารกานํ|
      block |สีลํ สีรี จาปิ สตญฺจ ธมฺโม อนฺวายิกา ปญฺญวโต ภวนฺติฯ|
    count |๘๒|
      block |สุภาสิตํ เต อนุโมทิยาน อญฺญํ ตํ ปุจฺฉามิ ตทิงฺฆ พฺรูหิ|
      block |กถํกโร กินฺติกโร กิมาจรํ กิํ เสวมาโน ลภตีธ ปญฺญํ|
      block |ปญฺญาย ทานิปฺปฏิปํ วเทหิ กถํกโร ปญฺญวา โหติ มจฺโจฯ|
    count |๘๓|
      block |เสเวถ วุทฺเธ นิปุเณ พหุสฺสุเต อุคฺคาหโก จ ปริปุจฺฉโก สิยา|
      block |สุเณยฺย สกฺกจฺจ สุภาสิตานิ เอวํกโร ปญฺญวา โหติ มจฺโจฯ|
    count |๘๔|
      block |ปญฺญวา กามคุเณ อเวกฺขติ อนิจฺจโต ทุกฺขโต โรคโต จ|
      block |เอวํ วิปสฺสี ปชหาติ ฉนฺทํ ทุกฺเขสุ กาเมสุ มหพฺภเยสุฯ|
    count |๘๕|
      block |ส วีตราโค ปวิเนยฺย โทสํ เมตฺตํ จิตฺตํ ภาวเย อปฺปมาณํ|
      block |สพฺเพสุ ภูเตสุ นิธาย ทณฺฑํ อนินฺทิโต พฺรหฺมมุเปติ ฐานํฯ|
    count |๘๖|
      block |มหตฺถิยํ อาคมนํ อโหสิ ตวมฏฺฐกา ภีมรถสฺส จาปิ|
      block |กาลิงฺคราชสฺส จ อุคฺคตสฺส สพฺเพส โว กามราโค ปหีโนฯ|
    count |๘๗|
      block |เอวเมตํ ปรจิตฺตเวทิ สพฺเพส โน กามราโค ปหีโน|
      block |กโรหิ โอกาสมนุคฺคหาย ยถา คติํ เต อภิสมฺภเวมฯ|
    count |๘๘|
      block |กโรมิ โอกาสมนุคฺคหาย ตถา หิ โว กามราโค ปหีโน|
      block |ผราถ กายํ วิปุลาย ปีติยา ยถา คติํ เม อภิสมฺภเวถฯ|
    count |๘๙|
      block |สพฺพํ กริสฺสาม ตวานุสาสนิํ ยํ ยํ ตุวํ วกฺขสิ ภูริปญฺญ|
      block |ผราม กายํ วิปุลาย ปีติยา ยถา คติํ เต อภิสมฺภเวมฯ|
    count |๙๐|
      block |กตาย วจฺฉสฺส กิสสฺส ปูชา คจฺฉนฺตุ โภนฺโต อิสโย สาธุรูปา|
      block |ฌาเน รตา โหถ สทา สมาหิตา เอสา รตี ปพฺพชิตสฺส เสฏฺฐาฯ|
    count |๙๑|
      block |สุตฺวาน คาถา ปรมตฺถสํหิตา สุภาสิตา อิสินา ปณฺฑิเตน|
      block |เต เวทชาตา อนุโมทมานา ปกฺกามุ เทวา เทวปุรํ ยสสฺสิโนฯ|
    count |๙๒|
      block |คาถา อิมา อตฺถวตี สุพฺยญฺชนา สุภาสิตา อิสินา ปณฺฑิเตน|
      block |โย โกจิมา อฏฺฐิกตฺวา สุเณยฺย ลเภถ ปุพฺพาปริยํ วิเสสํ|
      block |ลทฺธาน ปุพฺพาปริยํ วิเสสํ อทสฺสนํ มจฺจุราชสฺส คจฺเฉฯ|
    count |๙๓|
      block |สาลิสฺสโร สาริปุตฺโต เมณฺฑิสฺสโร จ กสฺสโป|
      block |ปพฺพโต อนุรุทฺโธ จ กจฺจายโน จ เทวโล ฯ|
    count |๙๔|
      block |อนุสิสฺโส จ อานนฺโท กิสวจฺโฉ จ โกลิโต|
      block |นารโท อุทายี เถโร ปริสา พุทฺธปริสา|
      block |สรภงฺโค โลกนาโถ เอวํ ธาเรถ ชาตกนฺติฯ|
    stand |สรภงฺคชาตกํ ทุติยํฯ|
    count |  |
    block |๕๒๓ อลมฺพุสาชาตกํ ๓|
    count |๙๕|
      block |อถ พฺรวิ พฺรหา อินฺโท วตฺรภู ชยตํ ปิตา|
      block |เทวกญฺญํ ปราเภตฺวา สุธมฺมายํ อลมฺพุสํฯ|
    count |๙๖|
      block |มิสฺเส เทวา ตํ ยาจนฺติ ตาวติํสา สอินฺทกา|
      block |อิสิปฺปโลภเน คจฺฉ อิสิสิงฺคํ อลมฺพุเสฯ|
    count |๙๗|
      block |ปุรายํ อมฺเห อจฺเจติ วตฺตวา พฺรหฺมจริยวา|
      block |นิพฺพานาภิรโต วุทฺโธ ตสฺส มคฺคานิ อาวรฯ|
    count |๙๘|
      block |เทวราช กิเมว ตฺวํ มเมว ตุวํ สิกฺขสิ|
      block |อิสิปฺปโลภเน คจฺฉ สนฺติ อญฺญาปิ อจฺฉราฯ|
    count |๙๙|
      block |มาทิสิโย ปวรา เจว อโสเก นนฺทเน วเน|
      block |ตาสมฺปิ โหตุ ปริยาโย ตาปิ ยนฺตุ ปโลภนา ฯ|
    count |๑๐๐|
      block |อทฺธา หิ สจฺจํ ภณสิ สนฺติ อญฺญาปิ อจฺฉรา|
      block |ตาทิสิโย ปวรา เจว อโสเก นนฺทเน วเนฯ|
    count |๑๐๑|
      block |น ตา เอวํ ปชานนฺติ ปาริจริยํ ปุมํ คตา|
      block |ยาทิสํ ตฺวํ ปชานาสิ นาริ สพฺพงฺคโสภเนฯ|
    count |๑๐๒|
      block |ตฺวเมว คจฺฉ กลฺยาณิ อิตฺถีนํ ปวรา จสิ|
      block |ตเวว วณฺณรูเปน สวสมานยิสฺสสิ ฯ|
    count |๑๐๓|
      block |น วาหํ น คมิสฺสามิ เทวราเชน เปสิตา|
      block |วิเภมิ เจตํ อาสาทุํ อุคฺคเตโช หิ พฺราหฺมโณฯ|
    count |๑๐๔|
      block |อเนเก นิรยํ ปตฺตา อิสิมาสาทิยา ชนา|
      block |อาปนฺนา โมหสํสารํ ตสฺมา โลมานิ หํสเยฯ|
    count |๑๐๕|
      block |อิทํ วตฺวาน ปกฺกามิ อจฺฉรา กามวณฺณินี|
      block |มิสฺสา มิสฺสิตุ มิจฺฉนฺตี อิสิสิงฺคํ อลมฺพุสาฯ|
    count |๑๐๖|
      block |สา จ ตํ วนโมคยฺห อิสิสิงฺเคน รกฺขิตํ|
      block |พิมฺพชาลกสญฺฉนฺนํ สมนฺตา อฑฺฒโยชนํฯ|
    count |๑๐๗|
      block |ปาโตว ปาตราสมฺหิ อุทณฺหสมยํ ปติ|
      block |อคฺคิฏฺฐํ ปริมชฺชนฺตํ อิสิสิงฺคํ อุปาคมิฯ|
    count |๑๐๘|
      block |กา นุ วิชฺชุริวาภาสิ โอสธี วิย ตารกา|
      block |วิจิตฺตหตฺถาภรณา อามุตฺตมณิกุณฺฑลา ฯ|
    count |๑๐๙|
      block |อาทิจฺจวณฺณสงฺกาสา เหมจนฺทนคนฺธินี|
      block |สญฺญตูรู มหามายา กุมารี จารุทสฺสนาฯ|
    count |๑๑๐|
      block |วิลคฺคา มุทุกา สุทฺธา ปาทา เต สุปฺปติฏฺฐิตา|
      block |คมนา กามนียา เต หรนฺติเยว เม มโนฯ|
    count |๑๑๑|
      block |อนุปุพฺพาว เต อูรู นาคนาสสมูปมา|
      block |วิมฏฺฐา ตุยฺหํ สุสฺโสณี อกฺขสฺส ผลกํ ยถาฯ|
    count |๑๑๒|
      block |อุปฺปลสฺเสว กิญฺชกฺขา นาภิ เต สาธุ สณฺฐิตา|
      block |ปูรา กณฺหญฺชนสฺเสว ทูรโต ปฏิทิสฺสติฯ|
    count |๑๑๓|
      block |ทุวิธา ชาตา อุรชา อวณฺฏา สาธุ ปจฺจุทา|
      block |ปโยธรา อปติตา อฑฺฒลาพุสมา ถนาฯ|
    count |๑๑๔|
      block |ทีฆา กมฺพุตลาภาสา คีวา เอเณยฺยกา ยถา|
      block |ปณฺฑราวรณา วคฺคุ จตุตฺถมนสนฺนิภาฯ|
    count |๑๑๕|
      block |อุทฺธคฺคา จ อธคฺคา จ ทุมคฺคปริมชฺชิตา|
      block |ทุวิชา เนลสมฺภูตา ทนฺตา ตว สุทสฺสนาฯ|
    count |๑๑๖|
      block |อปณฺฑรา โลหิตนฺตา ชิญฺชูก ผลสนฺนิภา|
      block |อายตา จ วิสาลา จ เนตฺตา ตว สุทสฺสนาฯ|
    count |๑๑๗|
      block |นาติทีฆา สุสมฺมฏฺฐา กนกพฺยา สโมจิตา|
      block |อุตฺตมงฺครุหา ตุยฺหํ เกสา จนฺทนคนฺธิกาฯ|
    count |๑๑๘|
      block |ยาวตา กสิโครกฺขา วาณิชานํ จ ยา คติ|
      block |อิสีนญฺจ ปรกฺกนฺตํ สญฺญตานํ ตปสฺสินํฯ|
    count |๑๑๙|
      block |น เต สมสมํ ปสฺเส อสฺมิํ ปถวิ มณฺฑเล|
      block |โก วา ตฺวํ กสฺส วา ปุตฺโต กถํ ชาเนมุ ตํ มยํฯ|
    count |๑๒๐|
      block |น ปญฺหกาโล ภทฺทนฺเต กสฺสเปวํ คเต สติ|
      block |เอหิ สมฺม รมิสฺสาม อุโภ อสฺมากมสฺสเม|
      block |เอหิ ตํ อุปคูหิสฺสํ รตีนํ กุสโล ภวฯ|
    count |๑๒๑|
      block |อิทํ วตฺวาน ปกฺกามิ อจฺฉรา กามวณฺณินี|
      block |มิสฺสา มิสฺสิตุมิจฺฉนฺตี อิสิสิงฺคํ อลมฺพุสาฯ|
    count |๑๒๒|
      block |โส จ เวเคน นิกฺขมฺม เฉตฺวา ทนฺธปรกฺกมํ|
      block |ตมุตฺตมาสุ เวณีสุ อชฺฌปฺปตฺโต ปรามสิ|
    count |๑๒๓|
      block |ตมุทาวตฺต กลฺยาณี ปลิสฺสชิ สุโสภนา|
      block |จวิตมฺหิ พฺรหฺมจริยา ยถา ตํ อถ โตสิตาฯ|
    count |๑๒๔|
      block |มนสา อคมา อินฺทํ วสนฺตํ นนฺทเน วเน|
      block |ตสฺสา สงฺกปฺปมญฺญาย มฆวา เทวกุญฺชโรฯ|
    count |๑๒๕|
      block |ปลฺลงฺกํ ปหิณี ขิปฺปํ โสวณฺณํ โสปวาหนํ|
      block |สอุตฺตรจฺฉทปญฺญาสํ สหสฺสปฏิยตฺถตํ ฯ|
    count |๑๒๖|
      block |ตเมนํ ตตฺถ ธาเรสิ อุเร กตฺวาน โสภนา|
      block |ยถา เอกมุหุตฺตํว ตีณิ วสฺสานิ ธารยิฯ|
    count |๑๒๗|
      block |วิมโท ตีหิ วสฺเสหิ ปพุชฺฌิตฺวาน พฺราหฺมโณ|
      block |อทฺทสาสิ หริต รุกฺเข สมนฺตา อคฺคิยายนํฯ|
    count |๑๒๘|
      block |นวปตฺตวนํ ผุลฺลํ โกกิลคฺคณโฆสิตํ|
      block |สมนฺตา ปวิโลเกตฺวา รุทํ อสฺสูนิ วตฺตยิฯ|
    count |๑๒๙|
      block |น ชุเห น ชเป มนฺเต อคฺคิหุตฺตํ ปหาปิตํ|
      block |โก นุ เม ปาริจริยาย ปุพฺเพ จิตฺตํ ปโลภยิฯ|
    count |๑๓๐|
      block |อรญฺเญ เม วิหรโต โย เม เตชา ห สมฺภุตํ|
      block |นานารตฺนปริปูรํ นาวํว คณฺหิ อณฺณเวฯ|
    count |๑๓๑|
      block |อหํ เต ปาริจริยาย เทวราเชน เปสิตา|
      block |อวธิํ จิตฺตํ จิตฺเตน ปมาโท ตฺวํ น พุชฺฌสิฯ|
    count |๑๓๒|
      block |อิมานิ กิร มํ ตาโต กสฺสโป อนุสาสติ|
      block |กมลาสทิสิตฺถิโย ตาโย พุชฺเฌสิ มาณวฯ|
    count |๑๓๓|
      block |อุเร คณฺฑาโย พุชฺเฌสิ ตาโย พุชฺเฌสิ มาณว|
      block |อิจฺจานุสาสิ มํ ตาโต ยถา มํ อนุกมฺปโกฯ|
    count |๑๓๔|
      block |ตสฺสาหํ วจนํ นากํ ปิตุ วุทฺธสฺส สาสนํ|
      block |อรญฺเญ นิมฺมนุสฺสมฺหิ สฺวชฺช ฌายามิ เอกโกฯ|
    count |๑๓๕|
      block |โสหํ ตถา กริสฺสามิ ธิรตฺถุ ชีวิเตน เม|
      block |ปุน วา ตาทิโส เหสฺสํ มรณํ เม ภวิสฺสติฯ|
    count |๑๓๖|
      block |ตสฺส เตชํ วีริยญฺจ ธิติํ ญตฺวา อวฏฺฐิตํ|
      block |สิรสา อคฺคหี ปาเท อิสิสิงฺคํ อลมฺพุสาฯ|
    count |๑๓๗|
      block |มา เม กุชฺฌ มหาวีร มา เม กุชฺฌ มหาอิเส|
      block |มหา อตฺโถ มยา จิณฺโณ ติทสานํ ยสสฺสินํ|
      block |ตยา สํกมฺปิตํ อาสิ สพฺพํ เทวปุรํ ตทาฯ|
    count |๑๓๘|
      block |ตาวติํสา จ เย เทวา ติทสานญฺจ วาสโว|
      block |ตฺวญฺจ ภทฺเท สุขี โหหิ คจฺฉ กญฺเญ ยถาสุขํฯ|
    count |๑๓๙|
      block |ตสฺส ปาเท คเหตฺวาน กตฺวา จ นํ ปทกฺขิณํ|
      block |อญฺชลิํ ปคฺคเหตฺวาน ตมฺหา ฐานา อปกฺกมิฯ|
    count |๑๔๐|
      block |โย จ ตสฺสาสิ ปลฺลงฺโก โสวณฺโณ โสปวาหโน|
      block |สอุตฺตรจฺฉทปญฺญาโส สหสฺสปฏิยตฺถโต|
      block |ตเมว ปลฺลงฺกมารุยฺห อคา เทวาน สนฺติเกฯ|
    count |๑๔๑|
      block |ตโมกฺกมิว อายนฺติํ ชลนฺติํ วิชฺชุตํ ยถา|
      block |ปตีโต สุมโน วิตฺโต เทวินฺโท อททา วรํฯ|
      block ||
    count |๑๔๒|
      block |วรญฺเจ เม อโท สกฺก สพฺพภูตานมิสฺสร|
      block |นิสิปฺปโลภิกา คจฺเฉ เอตํ สกฺก วรํ วเรติฯ|
    stand |อลมฺพุสาชาตกํ ตติยํฯ|
    count |  |
    block |๕๒๔ สงฺขปาลชาตกํ ๔|
    count |๑๔๓|
      block |อริยาวกาโสสิ ปสนฺนเนตฺโต มญฺเญ ภวํ ปพฺพชิโต กุลมฺหา|
      block |กถํ นุ วิตฺตานิ ปหาย โภเค ปพฺพชิ นิกฺขมฺม ฆรา สปญฺญ ฯ|
    count |๑๔๔|
      block |สยํ วิมานํ นรเทว ทิสฺวา มหานุภาวสฺส มโหรคสฺส|
      block |ทิสฺวาน ปุญฺญาน มหาวิปากํ สทฺธายหํ ปพฺพชิโตมฺหิ ราชฯ|
    count |๑๔๕|
      block |น กามกามา น ภยา น โทสา วาจํ มุสา ปพฺพชิตา ภณนฺติ|
      block |อกฺขาหิ เม ปุจฺฉิโต เอตมตฺถํ สุตฺวาน เม ชายิหิติปฺปสาโทฯ|
    count |๑๔๖|
      block |วาณิชฺช รฏฺฐาธิป คจฺฉมาโน ปเถ อทฺทสาสิมฺหิ โภชปุตฺเต|
      block |ปวทฺธกายํ อุรคํ มหนฺตํ อาทาย คจฺฉนฺเต ปโมทมาเนฯ|
    count |๑๔๗|
      block |โสหํ สมาคมฺม ชนินฺท เตหิ ปหฏฺฐโลโม อวจมฺหิ ภีโต|
      block |กุหิํ อยํ นียติ ภีมกาโย นาเคน กิํ กาหถ โภชปุตฺตาฯ|
    count |๑๔๘|
      block |นาโค อยํ นียติ โภชนตฺถา ปวทฺธกาโย อุรโค มหนฺโต|
      block |สาทุญฺจ ถูลญฺจ มุทุญฺจ มํสํ น ตฺวํ รสญฺญาสิ วิเทหปุตฺตฯ|
    count |๑๔๙|
      block |อิโต มยํ คนฺตฺวา สกํ นิเกตํ อาทาย สตฺถานิ วิโกปยิตฺวา|
      block |มํสานิ โภกฺขาม ปโมทมานา มยญฺหิ เว สตฺตโว ปนฺนคานํฯ|
    count |๑๕๐|
      block |สเจ อยํ นียติ โภชนตฺถา ปวทฺธกาโย อุรโค มหนฺโต|
      block |ททามิ โว พลิพทฺทานิ โสฬส นาคํ อิมํ มุญฺจถ พนฺธนสฺมาฯ|
    count |๑๕๑|
      block |อทฺธา หิ โน ภกฺโข อยํ มนาโป พหู จ โน อุรคา ภุตฺตปุพฺพา|
      block |กโรม เต ตํ วจนํ อฬาร มิตฺตญฺจ โน โหหิ วิเทหปุตฺตฯ|
    count |๑๕๒|
      block |ตทสฺสุ เต พนฺธนา โมจยิํสุ ยํ นตฺถุโต ปฏิโมกฺกสฺส ปาเส|
      block |มุตฺโต จ โส พนฺธนา นาคราชา ปกฺกามิ ปาจีนมุโข มุหุตฺตํฯ|
    count |๑๕๓|
      block |คนฺตฺวาน ปาจีนมุโข มุหุตฺตํ ปุณฺเณหิ เนตฺเตหิ ปโลกยี มํ|
      block |ตทาสฺสหํ ปิฏฺฐิโต อนฺวคจฺฉิํ ทสงฺคุลิํ อญฺชลิํ ปคฺคเหตฺวาฯ|
    count |๑๕๔|
      block |คจฺเฉว โข ตฺวํ ตรมานรูโป มา ตํ อมิตฺตา ปุนรคฺคเหสุํ|
      block |ทุกฺโข หิ ลุทฺเทหิ ปุนา สมาคโม อทสฺสนํ โภชปุตฺตาน คจฺฉฯ|
    count |๑๕๕|
      block |อคมาสิ โส รหทํ วิปฺปสนฺนํ นีโลภาสํ รมณียํ สุติตฺถํ|
      block |สโมตตํ ชมฺพุหิ เวตสาหิ ปาเวกฺขิ นิตฺติณฺณภโย ปตีโตฯ|
    count |๑๕๖|
      block |โส ตํ ปวิสฺส น จิรสฺส นาโค ทิพฺเพน เม ปาตุรหุํ ชนินฺท|
      block |อุปฏฺฐหี มํ ปิตรํว ปุตฺโต หทยงฺคมํ กณฺณสุขํ ภณนฺโตฯ|
    count |๑๕๗|
      block |ตฺวํ เมสิ มาตา จ ปิตา อฬาร อพฺภนฺตโร ปาณทโท สหาโย|
      block |สกญฺจ อิทฺธิํ ปฏิลาภโกสฺมิ อฬาร ปสฺส เม นิเวสนานิ|
      block |ปหูตภกฺขํ พหุอนฺนปานํ มสกฺกสารํ วิย วาสวสฺสฯ|
    count |๑๕๘|
      block |ตํ ภูมิภาเคหิ อุเปตรูปํ อสกฺขรา เจว มุทู สุภา จ|
      block |นีจตฺติณา อปฺปรชา จ ภูมิ ปาสาทิกา ยตฺถ ชหนฺติ โสกํฯ|
    count |๑๕๙|
      block |อนาวกุลา เวฬุริยูปนีลา จตุทฺทิสํ อมฺพวนํ สุรมฺมํ|
      block |ปกฺกา จ เปสี จ ผลา สุผุลฺลา นิจฺโจตุกา ธารยนฺตี ผลานิฯ|
    count |๑๖๐|
      block |เตสํ วนานํ นรเทว มชฺเฌ นิเวสนํ ภสฺสรสนฺนิกาสํ|
      block |รชตคฺคฬํ โสวณฺณมยํ อุฬารํ โอภาสตี วิชฺชุริวนฺตลิกฺเขฯ|
    count |๑๖๑|
      block |มณีมยา โสณฺณมยา อุฬารา อเนกจิตฺตา สตตํ สุนิมฺมิตา|
      block |ปริปูรา กญฺญาหิ อลงฺกตาภิ สุวณฺณกายูรธราหิ ราชฯ|
    count |๑๖๒|
      block |โส สงฺขปาโล ตรมานรูโป ปาสาทมารุยฺห อโนมวณฺโณ|
      block |สหสฺสถมฺภํ อตุลานุภาวํ ยตฺถสฺส ภริยา มเหสี อโหสิฯ|
    count |๑๖๓|
      block |เอกา จ นารี ตรมานรูปา อาทาย เวฬุริยมยํ มหคฺฆํ|
      block |สุภํ มณิํ ชาติมนฺตูปปนฺนํ อโจทิตา อาสนมพฺภิหาสิฯ|
    count |๑๖๔|
      block |ตโต มํ อุรโค หตฺเถ คเหตฺวา นิสีทยี ปามุขอาสนสฺมิํ|
      block |อิทมาสนํ อตฺร ภวํ นิสีทตุ ภวญฺหิ เม อญฺญตโร ครูนํฯ|
    count |๑๖๕|
      block |อญฺญา จ นารี ตรมานรูปา อาทาย วาริํ อุปสงฺกมิตฺวา|
      block |ปาทานิ ปกฺขาลยี เม ชนินฺท ภริยาว ภตฺตู ปติโน ปิยสฺสฯ|
    count |๑๖๖|
      block |อปรา จ นารี ตรมานรูปา ปคฺคยฺห โสวณฺณมยาย ปาติยา|
      block |อเนกสูปํ วิวิธํ วิยญฺชนํ อุปนามยี ภตฺต มนุญฺญรูปํฯ|
    count |๑๖๗|
      block |ตุริเยหิ มํ ภารต ภุตฺตวนฺตํ อุปฏฺฐหุํ ภตฺตุ มโน วิทิตฺวา|
      block |ตตุตฺตริํ มํ นิปตี มหนฺตํ ทิพฺเพหิ กาเมหิ อนปฺปเกหิฯ|
    count |๑๖๘|
      block |ภริยา มเมตา ติสตา อฬาร สพฺพตฺตมชฺฌา ปทุมุตฺตราภา|
      block |อฬาร เอตาสฺสุ เต กามการา ททามิ เต ตา ปริจารยสฺสุฯ|
    count |๑๖๙|
      block |สํวจฺฉรํ ทิพฺพรสานุภุตฺวา ตทาสฺสุหํ อุตฺตริมชฺฌภาสิํ|
      block |นาคสฺสิทํ กินฺติ กถญฺจ ลทฺธํ กถชฺฌคมาสิ วิมานเสฏฺฐํฯ|
    count |๑๗๐|
      block |อธิจฺจ ลทฺธํ ปริณามชํ เต สยํกตํ อุทาหุ เทเวหิ ทินฺนํ|
      block |ปุจฺฉามิ ตํ นาคราเชตมตฺถํ กถชฺฌคมาสิ วิมานเสฏฺฐํฯ|
    count |๑๗๑|
      block |นาธิจฺจ ลทฺธํ น ปริณามชํ เม น สยํกตํ นาปิ เทเวหิ ทินฺนํ|
      block |สเกหิ กมฺเมหิ อปาปเกหิ ปุญฺเญหิ เม ลทฺธมิทํ วิมานํฯ|
    count |๑๗๒|
      block |กิํ เต วตํ กิํ ปน พฺรหฺมจริยํ กิสฺส สุจิณฺณสฺส อยํ วิปาโก|
      block |อกฺขาหิ เม นาคราเชตมตฺถํ กถํ นุ เต ลทฺธมิทํ วิมานํฯ|
    count |๑๗๓|
      block |ราชา อโหสิํ มคธานมิสฺสโร ทุยฺโยธโน นาม มหานุภาโว|
      block |โส อิตฺตรํ ชีวิตํ สํวิทิตฺวา อสสฺสตํ วิปริณามธมฺมํฯ|
    count |๑๗๔|
      block |อนฺนญฺจ ปานญฺจ ปสนฺนจิตฺโต สกฺกจฺจ ทานํ วิปุลํ อทาสิํ|
      block |โอปานภูตํ เม ฆรํ ตทาสิ สนฺตปฺปิตา สมณพฺราหฺมณา จฯ|
    count |๑๗๕|
      block |มาลญฺจ คนฺธญฺจ วิเลปนญฺจ ปทีปิยํ ยานมุปสฺสยญฺจ|
      block |อจฺฉาทนํ เสยฺยมถนฺนปานํ สกฺกจฺจ ทานานิ อทมฺห ตตฺถ ฯ|
    count |๑๗๖|
      block |ตํ เม วตํ ตํ ปน พฺรหฺมจริยํ ตสฺส สุจิณฺณสฺส อยํ วิปาโก|
      block |เตเนว เม ลทฺธมิทํ วิมานํ ปหูตภกฺขํ พหุอนฺนปานํ|
      block |นจฺเจหิ คีเตหิ จุเปตรูปํ จิรฏฺฐิติกํ น จ สสฺสตายํฯ|
    count |๑๗๗|
      block |อปฺปานุภาวา ตํ มหานุภาวํ เตชสฺสินํ หนฺติ อเตชวนฺโต|
      block |กิเมว ทาฐาวุธ กิํ ปฏิจฺจ หตฺถตฺต มาคจฺฉิ วนิพฺพกานํ ฯ|
    count |๑๗๘|
      block |ภยํ นุ เต อนฺวคตํ มหนฺตํ เตโช นุ เต นานฺวคํ ทนฺตมูลํ|
      block |กิเมว ทาฐาวุธ กิํ ปฏิจฺจ กิเลสมาปชฺชิ วนิพฺพกานํฯ|
    count |๑๗๙|
      block |น เม ภยํ อนฺวคตํ มหนฺตํ เตโช น สกฺกา มม เตหิ หนฺตุํ|
      block |สตญฺจ ธมฺมานิ สุกิตฺติตานิ สมุทฺทเวลาว ทุรจฺจยานิฯ|
    count |๑๘๐|
      block |จาตุทฺทสิํ ปญฺจทสิํ อฬาร อุโปสถํ นิจฺจมุปาวสามิ|
      block |อถาคมุํ โสฬส โภชปุตฺตา รชฺชุํ คเหตฺวาน ทฬฺหญฺจ ปาสํฯ|
    count |๑๘๑|
      block |เภตฺวาน นาสํ อติกสฺส รชฺชุํ นยิํสุ มํ สมฺปริคยฺห ลุทฺทา|
      block |เอตาทิสํ ทุกฺขมหํ ติติกฺขํ อุโปสถํ อปฺปฏิโกปยนฺโตฯ|
    count |๑๘๒|
      block |เอกายเน ตํ ปเถ อทฺทสํสุ พเลน วณฺเณน จุเปตรูปํ|
      block |สิริยา ปญฺญาย จ ภาวิโตสิ กิํ ปตฺถยํ นาค ตโป กโรสิฯ|
    count |๑๘๓|
      block |น ปุตฺตเหตู น ธนสฺส เหตุ น อายุโน จาปิ อฬาร เหตุ|
      block |มนุสฺสโยนิํ อภิปตฺถยาโน ตสฺมา ปรกฺกมฺม ตโป กโรมิฯ|
    count |๑๘๔|
      block |ตฺวํ โลหิตกฺโข วิหตนฺตรํโส อลงฺกโต กปฺปิตเกสมสฺสุ|
      block |สุโรสิโต โลหิตจนฺทเนน คนฺธพฺพราชาว ทิสา ปภาสสิ ฯ|
    count |๑๘๕|
      block |เทวิทฺธิปตฺโตสิ มหานุภาโว สพฺเพหิ กาเมหิ สมงฺคิภูโต|
      block |ปุจฺฉามิ ตํ นาคราเชตมตฺถํ เสยฺโย อิโต เกน มนุสฺสโลโกฯ|
    count |๑๘๖|
      block |อฬาร นาญฺญตฺร มนุสฺสโลกา สุทฺธี ว สํวิชฺชติ สํยโม วา|
      block |อหญฺจ ลทฺธาน มนุสฺสโยนิํ กาหามิ ชาติมรณสฺส อนฺตํฯ|
    count |๑๘๗|
      block |สํวจฺฉโร เม วสโต ตวนฺติเก อนฺเนน ปาเนน อุปฏฺฐิโตสฺมิ|
      block |อามนฺตยิตฺวาน ปเลมิ นาค จิรปฺปวุฏฺโฐสฺมิ อหํ ชนินฺทฯ|
    count |๑๘๘|
      block |ปุตฺตา จ ทารา อนุชีวิโน จ นิจฺจานุสิฏฺฐา อุปติฏฺฐเต ตํ|
      block |กจฺจินฺนุ ตํ นาภิสปิตฺถ โกจิ ปิยญฺหิ เม ทสฺสนํ ตุยฺหํ อฬารฯ|
    count |๑๘๙|
      block |ยถาปิ มาตู จ ปิตู อคาเร ปุตฺโต ปิโย ปฏิวิหิโต วเสยฺย|
      block |ตโตปิ มยฺหํ อิธเมว เสยฺโย จิตฺตญฺหิ เต นาค มยี ปสนฺนํฯ|
    count |๑๙๐|
      block |มณี มมํ วิชฺชติ โลหิตงฺโก ธนาหโร มณิรตนํ อุฬารํ|
      block |อาทาย ตฺวํ คจฺฉ สกํ นิเกตํ ลทฺธา ธนํ ตํ มณิโมสฺสชสฺสุฯ|
    count |๑๙๑|
      block |ทิฏฺฐา มยา มานุสกาปิ กามา อสสฺสตา วิปริณามธมฺมา|
      block |อาทีนวํ กามคุเณสุ ทิสฺวา สทฺธายหํ ปพฺพชิโตมฺหิ ราชฯ|
    count |๑๙๒|
      block |ทุมปฺผลานีว ปตนฺติ มาณวา ทหรา จ วุทฺธา จ สรีรเภทา|
      block |เอตมฺปิ ทิสฺวา ปพฺพชิโตมฺหิ ราช อปณฺณกํ สามญฺญเมว เสยฺโยฯ|
    count |๑๙๓|
      block |อทฺธา หเว เสวิตพฺพา สปญฺญา พหุสฺสุตา เย พหุฐานจินฺติโน|
      block |นาคญฺจ สุตฺวาน ตวญฺจฬาร กาหามิ ปุญฺญานิ อนปฺปกานิฯ|
    count |๑๙๔|
      block |อทฺธา หเว เสวิตพฺพา สปญฺญา พหุสฺสุตา เย พหุฐานจินฺติโน|
      block |นาคญฺจ สุตฺวาน มมญฺจ ราช กโรหิ ปุญฺญานิ อนปฺปกานีติฯ|
    stand |สงฺขปาลชาตกํ จตุตฺถํฯ|
    count |  |
    block |๕๒๕ จูฬสุตโสมชาตกํ ๕|
    count |๑๙๕|
      block |อามนฺตยามิ นิคมํ มิตฺตามจฺเจ ปริสฺสเช|
      block |สิรสฺมิํ ปลิตํ ชาตํ ปพฺพชฺชํ ทานิ โรจหํฯ|
    count |๑๙๖|
      block |อภุมฺเม กถํ นุ ภณสิ สลฺลํ เม เทว อุรสิ กปฺเปสิ|
      block |สตฺตสตา เต ภริยา กถํ นุ เต ตา ภวิสฺสนฺติฯ|
    count |๑๙๗|
      block |ปญฺญายิหินฺติ เอตา ทหรา อญฺญมฺปิ ตา คมิสฺสนฺติ|
      block |สคฺคญฺจสฺส ปตฺถยาโน เตน อหํ ปพฺพชิสฺสามิฯ|
    count |๑๙๘|
      block |ทุลฺลทฺธํ เม อาสิ สุตโสม ยสฺส เต โหมหํ มาตา|
      block |ยํ เม วิลปนฺติยา อนเปกฺโข ปพฺพชสิ เทวฯ|
    count |๑๙๙|
      block |ทุลฺลทฺธํ เม อาสิ สุตโสม ยํ ตํ อหํ วิชายิสฺสํ|
      block |ยํ เม วิลปนฺติยา อนเปกฺโข ปพฺพชสิ เทวฯ|
    count |๒๐๐|
      block |โก นาเมโส ธมฺโม สุตโสม กา จ นาม ปพฺพชฺชา|
      block |ยํ โน อมฺเห ชิณฺเณ อนเปกฺโข ปพฺพชสิ เทวฯ|
    count |๒๐๑|
      block |ปุตฺตาปิ ตุยฺหํ พหโว ทหรา อปฺปตฺตโยพฺพนา|
      block |มญฺชู เตปิ ตํ อปสฺสนฺตา มญฺเญ ทุกฺขํ นิคจฺฉนฺติฯ|
    count |๒๐๒|
      block |ปุตฺเตหิ จ เม เอเตหิ ทหเรหิ อปฺปตฺตโยพฺพเนหิ|
      block |มญฺชูหิ สพฺเพหิปิ ตุมฺเหหิ จิรมฺปิ ฐตฺวา วินาสภาโว ฯ|
    count |๒๐๓|
      block |ฉินฺนํ นุ ตุยฺหํ หทยํ อทุ เต กรุณา จ นตฺถิ อมฺเหสุ|
      block |ยํ โน วิกนฺทนฺติโย อนเปกฺโข ปพฺพชสิ เทวฯ|
    count |๒๐๔|
      block |น จ มยฺหํ ฉินฺนํ หทยํ อตฺถิ กรุณาปิ มยฺหํ ตุมฺเหสุ|
      block |สคฺคญฺจ ปตฺถยาโน เตน อหํ ปพฺพชิสฺสามิฯ|
    count |๒๐๕|
      block |ทุลฺลทฺธํ เม อาสิ สุตโสม ยสฺส เต อหํ ภริยา|
      block |ยํ เม วิลปนฺติยา อนเปกฺโข ปพฺพชสิ เทวฯ|
    count |๒๐๖|
      block |ทุลฺลทฺธํ เม อาสิ สุตโสม ยสฺส เต อหํ ภริยา|
      block |ยํ เม กุจฺฉิปฏิสนฺธิํ อนเปกฺโข ปพฺพชสิ เทวฯ|
    count |๒๐๗|
      block |ปริปกฺโก เม คพฺโภ กุจฺฉิคโต ยาว นํ วิชายามิ|
      block |มาหํ เอกา วิธวา ปจฺฉา ทุกฺขานิ อทฺทกฺขิํฯ|
    count |๒๐๘|
      block |ปริปกฺโก เต คพฺโภ กุจฺฉิคโต อิงฺฆ ตฺวํ วิชายสฺสุ|
      block |ปุตฺตํ อโนมวณฺณํ ตํ หิตฺวา ปพฺพชิสฺสามิฯ|
    count |๒๐๙|
      block |มา ตฺวํ จนฺเท รุทิ มา โสจิ วนติมิรมตฺตกฺขิ|
      block |อาโรห วรปาสาทํ อนเปกฺโข อหํ คมิสฺสามิฯ|
    count |๒๑๐|
      block |โก ตํ อมฺม โกเปสิ กิํ โรทสิ เปกฺขสิ จ มํ พาฬฺหํ|
      block |กํ อวชฺฌํ ฆาเตมิ ญาตีนํ อุทิกฺขมานานํฯ|
    count |๒๑๑|
      block |น หิ โส สกฺกา หนฺตุํ วิชิตาวี โย มํ ตาต โกเปสิ|
      block |ปิตา เต มํ ตาต อวจ อนเปกฺโข อหํ คมิสฺสามิฯ|
    count |๒๑๒|
      block |โยหํ ปุพฺเพ นิยฺยามิ อุยฺยานํ มตฺตกุญฺชเร จ โยเธมิ|
      block |สุตโสเม ปพฺพชิเต กถํ นุ ทานิ กริสฺสามิฯ|
    count |๒๑๓|
      block |มาตุจฺจ เม รุทนฺตฺยา เชฏฺฐสฺส จ ภาตุโน อกามสฺส|
      block |หตฺเถปิ เต คเหสฺสํ น หิ คจฺฉสิ โน อกามานํฯ|
    count |๒๑๔|
      block |อุฏฺเฐหิ ตฺวํ ธาติ อิมํ กุมารํ รเมหิ อญฺญตฺถ|
      block |มา เม ปริปนฺถมกาสิ สคฺคํ มม ปตฺถยานสฺสฯ|
    count |๒๑๕|
      block |ยํ นูนิมํ ทเทยฺยํ ปภงฺกรํ โก นุ เม อิมินาตฺโถ|
      block |สุตโสเม ปพฺพชิเต กิํ นุ เมนํ กริสฺสามิฯ|
    count |๒๑๖|
      block |โกโส จ ตุยฺหํ วิปุโล โกฏฺฐาคารญฺจ ตุยฺหํ ปริปูรํ|
      block |ปถวี จ ตุยฺหํ วิชิตา รมสฺสุ มา ปพฺพชิ เทวฯ|
    count |๒๑๗|
      block |โกโส จ มยฺหํ วิปุโล โกฏฺฐาคารญฺจ มยฺหํ ปริปูรํ|
      block |ปถวี จ มยฺหํ วิชิตา ตํ หิตฺวา ปพฺพชิสฺสามิฯ|
    count |๒๑๘|
      block |มยฺหมฺปิ ธนํ ปหูตํ สงฺขาตุํ โนปิ เทว สกฺโกมิ|
      block |ตํ เต ททามิ สพฺพมฺปิ รมสฺสุ มา ปพฺพชิ เทวฯ|
    count |๒๑๙|
      block |ชานามิ ธนํ ปหูตํ กุลวทฺธน ปูชิโต ตยา จสฺมิ|
      block |สคฺคญฺจ ปตฺถยาโน เตน อหํ ปพฺพชิสฺสามิฯ|
    count |๒๒๐|
      block |อุกฺกณฺฐิโตสฺมิ พาฬฺหํ อรติ มํ โสมทตฺต อาวิสติ|
      block |พหุกาปิ เม อนฺตรายา อชฺเชวาหํ ปพฺพชิสฺสามิฯ|
    count |๒๒๑|
      block |อิทญฺจ ตุยฺหํ รุจิตํ สุตโสม อชฺเชว ทานิ ตฺวํ ปพฺพช|
      block |อหมฺปิ ปพฺพชิสฺสามิ น อุสฺสเห ตยา วินา อหํ ฐาตุํฯ|
    count |๒๒๒|
      block |น หิ สกฺกา ปพฺพชิตุํ นคเร น หิ ปจฺจติ ชนปเท จ|
      block |สุตโสเม ปพฺพชิเต กถํ นุ ทานิ กริสฺสามฯ|
    count |๒๒๓|
      block |อุปนียติทํ มญฺเญ ปริตฺตํ อุทกํว จงฺกวารมฺหิ|
      block |เอวํ สุปริตฺตเก ชีวิเต น จ ปมชฺชิตุํ กาโลฯ|
    count |๒๒๔|
      block |อุปนียติทํ มญฺเญ ปริตฺตํ อุทกํว จงฺกวารมฺหิ|
      block |เอวํ สุปริตฺตเก ชีวิเต อนฺธพาลา ปมชฺชนฺติฯ|
    count |๒๒๕|
      block |เต วฑฺฒยนฺติ นิรยํ ติรจฺฉานโยนิญฺจ เปตฺติวิสยญฺจ|
      block |ตณฺหาย พนฺธนพทฺธา วฑฺเฒนฺติ อสุรกายํฯ|
    count |๒๒๖|
      block |อูหญฺญเต รชคฺคํ อวิทูเร ปุพฺพกมฺหิ จ ปาสาเท|
      block |มญฺเญ โน เกสา ฉินฺนา ยสสฺสิโน ธมฺมราชสฺสฯ|
    count |๒๒๗|
      block |อยมสฺส ปาสาโท โสวณฺณ ปุปฺผมาลฺยวีติกิณฺโณ|
      block |ยหิ มนุวิจริ ราชา ปริกิณฺโณ อิตฺถาคาเรหิฯ|
    count |๒๒๘|
      block |อยมสฺส ปาสาโท โสวณฺณปุปฺผมาลฺยวีติกิณฺโณ|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๒๙|
      block |อิทมสฺส กูฏาคารํ โสวณฺณปุปฺผมาลฺยวีติกิณฺณํ|
      block |ยหิมนุวิจริ ราชา ปริกิณฺโณ อิตฺถาคาเรหิฯ|
    count |๒๓๐|
      block |อิทมสฺส กูฏาคารํ โสวณฺณ ปุปฺผมาลฺยวีติกิณฺณํ|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๓๑|
      block |อยมสฺส อโสกวนิกา สุปุปฺผิตา สพฺพกาลิกา รมฺมา|
      block |ยหิมนุวิจริ ราชา ปริกิณฺโณ อิตฺถาคาเรหิฯ|
    count |๒๓๒|
      block |อยมสฺส อโสกวนิกา สุปุปฺผิตา สพฺพกาลิกา รมฺมา|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๓๓|
      block |อิทมสฺส อุยฺยานํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ อิตฺถาคาเรหิฯ|
    count |๒๓๔|
      block |อิทมสฺส อุยฺยานํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๓๕|
      block |อิทมสฺส กณิการวนํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ อิตฺถาคาเรหิฯ|
    count |๒๓๖|
      block |อิทมสฺส กณิการวนํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๓๗|
      block |อิทมสฺส ปาฏลิวนํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ อิตฺถาคาเรหิฯ|
    count |๒๓๘|
      block |อิทมสฺส ปาฏลิวนํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๓๙|
      block |อิทมสฺส อมฺพวนํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ อิตฺถาคาเรหิฯ|
    count |๒๔๐|
      block |อิทมสฺส อมฺพวนํ สุปุปฺผิตํ สพฺพกาลิกํ รมฺมํ|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๔๑|
      block |อยมสฺส โปกฺขรณี สญฺฉนฺนา อณฺฑเชหิ วีติกิณฺณา|
      block |ยหิมนุวิจริ ราชา ปริกิณฺโณ อิตฺถาคาเรหิฯ|
    count |๒๔๒|
      block |อยมสฺส โปกฺขรณี สญฺฉนฺนา อณฺฑเชหิ วีติกิณฺณา|
      block |ยหิมนุวิจริ ราชา ปริกิณฺโณ ญาติสงฺเฆนฯ|
    count |๒๔๓|
      block |ราชา โว โข ปพฺพชิโต สุตโสโม รชฺชํ อิมํ ปหตฺวาน|
      block |กาสายวตฺถวสโน นาโคว เอกโก จรติฯ|
    count |๒๔๔|
      block |มาสฺสุ ปุพฺเพ รติกีฬิตานิ หสิตานิ จ อนุสฺสริตฺถ|
      block |มา โว กามา หนิํสุ รมฺมํ หิ สุทสฺสนํ นครํฯ|
    count |๒๔๕|
      block |เมตฺตจิตฺตญฺจ ภาเวถ อปฺปมาณํ ทิวา จ รตฺโต จ|
      block |อคจฺฉิตฺถ เทวปุร อาวาสํ ปุญฺญกมฺมินนฺติ ฯ|
      block |สุวปณฺฑิตชมฺพุกกุณฺฑลิโน วรกญฺญมลมฺพุสชาตกญฺจ|
      block |ปวรุตฺตมสงฺขสิรีวฺหยโก สุตโสมอรินฺธมราชวโรฯ|
    stand |จูฬสุตโสมชาตกํ ปญฺจมํฯ|
    stand |จตฺตาลีสนิปาตํ นิฏฺฐิตํฯ|
    block |ตสฺสุทฺทานํ|
