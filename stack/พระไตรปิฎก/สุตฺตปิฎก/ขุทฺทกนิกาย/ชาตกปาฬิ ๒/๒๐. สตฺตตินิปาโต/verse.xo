block |๒๐ สตฺตตินิปาโต|
  count |  |
  block |๕๓๑ กุสชาตกํ ๑|
  count |๑|
    block |อิทํ เต รฏฺฐํ สธนํ สโยคฺคํ สกายุรํ สพฺพกามูปปนฺนํ|
    block |อิทํ เต รชฺชํ อนุสาส อมฺม คจฺฉามหํ ยตฺถ ปิยา ปภาวตีฯ|
  count |๒|
    block |อนุชฺชุภูเตน หรํ มหนฺตํ ทิวา จ รตฺโต จ นิสีถกาเล|
    block |ปฏิคจฺฉ ตฺวํ ขิปฺปํ กุสาวติํ กุส นิจฺฉามิ ทุพฺพณฺณมหํ วสนฺตํฯ|
  count |๓|
    block |นาหํ คมิสฺสามิ อิโต กุสาวติํ ปภาวตี วณฺณปโลภิโต ตว|
    block |รมามิ มทฺทสฺส นิเกตรมฺเม หิตฺวาน รฏฺฐํ ตว ทสฺสเน รโตฯ|
  count |๔|
    block |ปภาวตี วณฺณปโลภิโต ตว สมฺมูฬฺหรูโป วิจรามิ เมทินิํ|
    block |ทิสํ น ชานามิ กุโตมฺหิ อาคโต ตยมฺหิ มตฺโต มิคมนฺทโลจเนฯ|
  count |๕|
    block |สุวณฺณจีรวสเน ชาตรูปสุเมขเล|
    block |สุสฺโสณิ ตว กามา หิ นาหํ รชฺเชน มตฺถิโกฯ|
  count |๖|
    block |อพฺภูติ ตสฺส โภ โหติ โย อนิจฺฉนฺตมิจฺฉติ|
    block |อกามํ ราช กาเมสิ อกนฺตํ กนฺตุ มิจฺฉสิฯ|
  count |๗|
    block |อกามํ วา สกามํ วา โย นโร ลภเต ปิยํ|
    block |ลาภเมตฺถ ปสํสาม อลาโภ ตตฺถ ปาปโกฯ|
  count |๘|
    block |ปาสาณสารํ ขณสิ กณิการสฺส ทารุนา|
    block |วาตํ ชาเลน พาเธสิ โย อนิจฺฉนฺตมิจฺฉสิฯ|
  count |๙|
    block |ปาสาโณ นูน เต หทเย โอหิโต มุทุลกฺขเณ|
    block |โย เต สาตํ น วินฺทามิ ติโรชนปทาคโตฯ|
  count |๑๐|
    block |ยทา มํ ภกุฏิํ กตฺวา ราชปุตฺตี อุทิกฺขติ|
    block |อาฬาริโก ตทา โหมิ รญฺโญ มทฺทสฺสนฺเตปุเร ฯ|
  count |๑๑|
    block |ยทา อุมฺหยมานา มํ ราชปุตฺตี อุทิกฺขติ|
    block |นาฬาริโก ตทา โหมิ ราชา โหมิ ตทา กุโสฯ|
  count |๑๒|
    block |สเจ หิ วจนํ สจฺจํ เนมิตฺตานํ ภวิสฺสติ|
    block |เนว เม ตฺวํ ปตี อสฺส กามํ ฉินฺทนฺตุ สตฺตธาฯ|
  count |๑๓|
    block |สเจ หิ วจนํ สจฺจํ อญฺเญสํ ยทิ วา มมํ|
    block |เนว ตุยฺหํ ปตี อตฺถิ อญฺโญ สีหสฺสรา กุสาฯ|
  count |๑๔|
    block |เนกฺขํ คีวํ เต กาเรสฺสํ ปตฺวา ขุชฺเช กุสาวติํ|
    block |สเจ มํ นาคนาสูรู โอโลเกยฺย ปภาวตีฯ|
  count |๑๕|
    block |เนกฺขํ คีวํ เต กาเรสฺสํ ปตฺวา ขุชฺเช กุสาวติํ|
    block |สเจ มํ นาคนาสูรู อาลเปยฺย ปภาวตีฯ|
  count |๑๖|
    block |เนกฺขํ คีวํ เต กาเรสฺสํ ปตฺวา ขุชฺเช กุสาวติํ|
    block |สเจ มํ นาคนาสูรู อุมฺหาเยยฺย ปภาวตีฯ|
  count |๑๗|
    block |เนกฺขํ คีวํ เต กาเรสฺสํ ปตฺวา ขุชฺเช กุสาวติํ|
    block |สเจ มํ นาคนาสูรู ปมฺหาเยยฺย ปภาวตีฯ|
  count |๑๘|
    block |เนกฺขํ คีวํ เต กาเรสฺสํ ปตฺวา ขุชฺเช กุสาวติํ|
    block |สเจ เม นาคนาสูรู ปาณีหิ อุปสมฺผุเสฯ|
  count |๑๙|
    block |น หิ นูนายํ ราชปุตฺตี กุเส สาตมฺปิ วินฺทติ|
    block |อาฬาริเก ภเต โปเส เวตเนน อนตฺถิเกฯ|
  count |๒๐|
    block |น หิ นูนายํ สา ขุชฺชา ลภติ ชิวฺหาย เฉทนํ|
    block |สุนิสิเตน สตฺเถน เอวํ ทุพฺภาสิตํ ภณํฯ|
  count |๒๑|
    block |มา นํ รูเปน ปาเมสิ อาโรเหน ปภาวติ|
    block |มหายโสติ กตฺวาน กรสฺสุ รุจิเร ปิยํฯ|
  count |๒๒|
    block |มา นํ รูเปน ปาเมสิ อาโรเหน ปภาวติ|
    block |มหทฺธโนติ กตฺวาน กรสฺสุ รุจิเร ปิยํฯ|
  count |๒๓|
    block |มา นํ รูเปน ปาเมสิ อาโรเหน ปภาวติ|
    block |มหพฺพโลติ กตฺวาน กรสฺสุ รุจิเร ปิยํฯ|
  count |๒๔|
    block |มา นํ รูเปน ปาเมสิ อาโรเหน ปภาวติ|
    block |มหารฏฺโฐติ กตฺวาน กรสฺสุ รุจิเร ปิยํฯ|
  count |๒๕|
    block |มา นํ รูเปน ปาเมสิ อาโรเหน ปภาวติ|
    block |มหาราชาติ กตฺวาน กรสฺสุ รุจิเร ปิยํฯ|
  count |๒๖|
    block |มา นํ รูเปน ปาเมสิ อาโรเหน ปภาวติ|
    block |สีหสฺสโรติ กตฺวาน กรสฺสุ รุจิเร ปิยํฯ|
  count |๒๗|
    block |มา นํ รูเปน ปาเมสิ อาโรเหน ปภาวติ|
    block |วคฺคุสฺสโรติ กตฺวาน กรสฺสุ รุจิเร ปิยํฯ|
  count |๒๘|
    block |มา นํ รูเปน ปาเมสิ อาโรเหน ปภาวติ|
    block |พินฺทุสฺสโรติ กตฺวาน กรสฺสุ รุจิเร ปิยํฯ|
  count |๒๙|
    block |มา นํ รูเปน ปาเมสิ อาโรเหน ปภาวติ|
    block |มญฺชุสฺสโรติ กตฺวาน กรสฺสุ รุจิเร ปิยํฯ|
  count |๓๐|
    block |มา นํ รูเปน ปาเมสิ อาโรเหน ปภาวติ|
    block |มธุสฺสโรติ กตฺวาน กรสฺสุ รุจิเร ปิยํฯ|
  count |๓๑|
    block |มา นํ รูเปน ปาเมสิ อาโรเหน ปภาวติ|
    block |สตสิปฺโปติ กตฺวาน กรสฺสุ รุจิเร ปิยํฯ|
  count |๓๒|
    block |มา นํ รูเปน ปาเมสิ อาโรเหน ปภาวติ|
    block |ขตฺติโยติปิ กตฺวาน กรสฺสุ รุจิเร ปิยํฯ|
  count |๓๓|
    block |มา นํ รูเปน ปาเมสิ อาโรเหน ปภาวติ|
    block |กุสราชาติ กตฺวาน กรสฺสุ รุจิเร ปิยํฯ|
  count |๓๔|
    block |เอเต นาคา อุปตฺถทฺธา สพฺเพ ติฏฺฐนฺติ วมฺมิตา|
    block |ปุรา มทฺทนฺติ ปาการํ อาเนนฺเตตํ ปภาวติํฯ|
  count |๓๕|
    block |สตฺต พิเล กริตฺวาน อหเมตํ ปภาวติํ|
    block |ขตฺติยานํ ปทสฺสามิ เย มํ หนฺตุํ อิธาคตาฯ|
  count |๓๖|
    block |อวุฏฺฐหิ ราชปุตฺตี สามา โกเสยฺยวาสินี|
    block |อสฺสุปุณฺเณหิ เนตฺเตหิ ทาสีคณปุรกฺขตาฯ|
  count |๓๗|
    block |ตํ นูน กกฺกูปนิเสวิตํ มุขํ อาทาสทนฺตาถรุปจฺจเวกฺขิตํ|
    block |สุภํ สุเนตฺตํ วิรชํ อนงฺคณํ ฉุทฺธํ วเน ฐสฺสติ ขตฺติเยหิฯ|
  count |๓๘|
    block |เต นูน เม อสิเต เวลฺลิตคฺเค เกเส มุทู จนฺทนสารลิตฺเต|
    block |สมากุเล สีวถิกาย มชฺเฌ ปาเทหิ คิชฺฌา ปริกฑฺฒิสฺสนฺติ ฯ|
  count |๓๙|
    block |ตา นูน เม ตมฺพนขา สุโลมา พาหา มุทู จนฺทนสารลิตฺตา|
    block |ฉินฺนา วเน อุชฺฌิตา ขตฺติเยหิ คยฺห ธงฺโก คจฺฉติ เยน กามํฯ|
  count |๔๐|
    block |เต นูน ตาลูปนิเภ อลมฺเพ นิเสวิเต กาสิกจนฺทเนน|
    block |ถเนสุ เม ลมฺพิสฺสติ สิงฺคาโล มาตูว ปุตฺโต ตรุโณ ตนูโชฯ|
  count |๔๑|
    block |ตํ นูน โสณิํ ปุถุลํ สุโกฏฺฏิตํ นิเสวิตํ กญฺจนเมขลาหิ|
    block |ฉินฺนํ วเน ขตฺติเยหี อวตฺถํ สิงฺคาลสงฺฆา ปริกฑฺฒิสฺสนฺติ ฯ|
  count |๔๒|
    block |โสณา ธงฺกา สิงฺคาลา จ เย จญฺเญ สนฺติ ทาฐิโน|
    block |อชรา นูน เหสฺสนฺติ ภกฺขยิตฺวา ปภาวติํฯ|
  count |๔๓|
    block |สเจ มํสานิ หริํสุ ขตฺติยา ทูรคามิโน|
    block |อฏฺฐีนิ อมฺม ยาจิตฺวา อนุปเถ ทหาถ นํฯ|
  count |๔๔|
    block |เขตฺตานิ อมฺม กาเรตฺวา กณิกาเรตฺถ โรปย|
    block |ยทา เต ปุปฺผิตา อสฺสุ เหมนฺตานํ หิมจฺจเย|
    block |สเรยฺยาถ มมํ อมฺม เอวํวณฺณา ปภาวตีฯ|
  count |๔๕|
    block |ตสฺสา มาตา อุทฏฺฐาสิ ขตฺติยา เทววณฺณินี|
    block |ทิสฺวา อสิญฺจ สูนญฺจ รญฺโญ มทฺทสฺสนฺเตปุเรฯ|
  count |๔๖|
    block |อิมินา นูน อสินา สุสญฺญํ ตนุมชฺฌิมํ|
    block |ธีตรํ มทฺท หนฺตฺวาน ขตฺติยานํ ปทสฺสสิ ฯ|
  count |๔๗|
    block |น เม อกาสิ วจนํ อตฺถกามาย ปุตฺติเก|
    block |สาชฺช โลหิตสญฺฉนฺนา คจฺฉสิ ยมสาธนํฯ|
  count |๔๘|
    block |เอวมาปชฺชตี โปโส ปาปิยญฺจ นิคจฺฉติ|
    block |โย เว หิตานํ วจนํ น กโรติ อตฺถทสฺสินํฯ|
  count |๔๙|
    block |สเจ จ อชฺช ธาเรสิ กุมารํ จารุทสฺสนํ|
    block |กุเสน ชาตํ ขตฺติยํ สุวณฺณมณิเมขลํ|
    block |ปูชิตํ ญาติสงฺเฆหิ น คจฺฉสิ ยมกฺขยํฯ|
  count |๕๐|
    block |ยตฺถสฺสุ เภรี นทติ กุญฺชโร จ นิกูชติ|
    block |ขตฺติยานํ กุเล ภทฺเท กิํ นุ สุขตรํ ตโตฯ|
  count |๕๑|
    block |อสฺโส จ สิสติ ทฺวาเร กุมาโร อุปโรทติ|
    block |ขตฺติยานํ กุเล ภทฺเท กิํ นุ สุขตรํ ตโตฯ|
  count |๕๒|
    block |มยูรโกญฺจาภิรุเท โกกิลาภินิกูชิเต|
    block |ขตฺติยานํ กุเล ภทฺเท กิํ นุ สุขตรํ ตโตฯ|
  count |๕๓|
    block |กหํ นุ โส สตฺตุมทฺทโน ปรรฏฺฐปฺปมทฺทโน|
    block |กุโส โสฬารปญฺญาโณ โย โน ทุกฺขา ปโมจเยฯ|
  count |๕๔|
    block |อิเธว โส สตฺตุมทฺทโน ปรรฏฺฐปฺปมทฺทโน|
    block |กุโส โสฬารปญฺญาโณ โย เต สพฺเพ วธิสฺสติ ฯ|
  count |๕๕|
    block |อุมฺมตฺติกา นุ ภณสิ อนฺธพาลา ปภาสสิ|
    block |กุโส เจ อาคโต อสฺส กิํ น ชาเนมุ ตํ มยํฯ|
  count |๕๖|
    block |เอโส อาฬาริโก โปโส กุมารีปุรมนฺตเร|
    block |ทฬฺหํ กตฺวาน สํเวลฺลิํ กุมฺภิํ โธวติ โอณโตฯ|
  count |๕๗|
    block |เวณี ตฺวมสิ จณฺฑาลี อทูสิ กุลคนฺธินี|
    block |กถํ มทฺทกุเล ชาตา ทาสํ กยิราสิ กามุกํฯ|
  count |๕๘|
    block |นมฺหิ เวณี น จณฺฑาลี น จมฺหิ กุลคนฺธินี|
    block |โอกฺกากปุตฺโต ภทฺทนฺเต ตฺวํ นุ ทาโสติ มญฺญสิฯ|
  count |๕๙|
    block |โย พฺราหฺมณสหสฺสานิ สทา โภเชติ วีสติํ|
    block |โอกฺกากปุตฺโต ภทฺทนฺเต ตฺวํ นุ ทาโสติ มญฺญสิฯ|
  count |๖๐|
    block |ยสฺส นาคสหสฺสานิ สทา โยเชนฺติ วีสติํ|
    block |โอกฺกากปุตฺโต ภทฺทนฺเต ตฺวํ นุ ทาโสติ มญฺญสิฯ|
  count |๖๑|
    block |ยสฺส อสฺสสหสฺสานิ สทา โยเชนฺติ วีสติํ|
    block |โอกฺกากปุตฺโต ภทฺทนฺเต ตฺวํ นุ ทาโสติ มญฺญสิฯ|
  count |๖๒|
    block |ยสฺส รถสหสฺสานิ สทา โยเชนฺติ วีสติํ|
    block |โอกฺกากปุตฺโต ภทฺทนฺเต ตฺวํ นุ ทาโสติ มญฺญสิฯ|
    block |ยสฺส อุสภสหสฺสานิ สทา โยเชนฺติ วีสติํ|
    block |โอกฺกากปุตฺโต ภทฺทนฺเต ตฺวํ นุ ทาโสติ มญฺญสิ ฯ|
  count |๖๓|
    block |ยสฺส เธนุสหสฺสานิ สทา ทุหนฺติ วีสติํ|
    block |โอกฺกากปุตฺโต ภทฺทนฺเต ตฺวํ นุ ทาโสติ มญฺญสิฯ|
  count |๖๔|
    block |ตคฺฆ เต ทุกฺกฏํ พาเล ยํ ขตฺติยํ มหพฺพลํ|
    block |นาคํ มณฺฑูกวณฺเณน น นํ อกฺขาสิธาคตํ ฯ|
  count |๖๕|
    block |อปราธํ มหาราช ตฺวํ โน ขม รเถสภ|
    block |ยํ ตํ อญฺญาตเวเสน นาญฺญาสิมฺหา อิธาคตํฯ|
  count |๖๖|
    block |มาทิสสฺส น ตํ ฉนฺนํ โยหํ อาฬาริโก ภเว|
    block |ตฺวญฺเญว เม ปสีทสฺสุ นตฺถิ เต เทว ทุกฺกฏํฯ|
  count |๖๗|
    block |คจฺฉ พาเล ขมาเปหิ กุสราชํ มหพฺพลํ|
    block |ขมาปิโต กุโส ราชา โส เต ทสฺสติ ชีวิตํฯ|
  count |๖๘|
    block |ปิตุสฺส วจนํ สุตฺวา เทววณฺณี ปภาวตี|
    block |สิรสา อคฺคหี ปาเท กุสราชํ มหพฺพลํฯ|
  count |๖๙|
    block |ยามา รตฺโย อติกฺกนฺตา ตามา เทว ตยา วินา|
    block |วนฺเท เต สิรสา ปาเท มา เม กุชฺฌํ รเถสภฯ|
  count |๗๐|
    block |สพฺพํ เต ปฏิชานามิ มหาราช สุโณหิ เม|
    block |น จาปิ อปฺปิยํ ตุยฺหํ กเรยฺยามิ อหํ ปุนฯ|
  count |๗๑|
    block |เอวํ เจ ยาจมานาย วจนํ เม น กาหสิ|
    block |อิทานิ มํ ตาโต หนฺตฺวา ขตฺติยานํ ปทสฺสติฯ|
  count |๗๒|
    block |เอวํ เต ยาจมานาย กิํ น กาหามิ เต วโจ|
    block |วิกุทฺโธ ตฺยสฺมิ กลฺยาณิ มา ตฺวํ ภายิ ปภาวติฯ|
  count |๗๓|
    block |สพฺพํ เต ปฏิชานามิ ราชปุตฺติ สุโณหิ เม|
    block |น จาปิ อปฺปิยํ ตุยฺหํ กเรยฺยามิ อหํ ปุนฯ|
  count |๗๔|
    block |ตว กามา หิ สุสฺโสณิ ปหุ ทุกฺขํ ติติกฺขิสํ|
    block |พหุํ มทฺทกุลํ หนฺตฺวา นยิตุํ ตํ ปภาวติฯ|
  count |๗๕|
    block |โยชยนฺตุ รเถ อสฺเส นานาจิตฺเต สมาหิเต|
    block |อถ ทกฺขถ เม เวคํ วิธมนฺตสฺส สตฺตโวฯ|
  count |๗๖|
    block |ตญฺจ ตตฺถ อุทิกฺขิํสุ รญฺโญ มทฺทสฺสนฺเตปุเร|
    block |วิชมฺภมานํ สีหํว โผเฏนฺตํ ทิคุณํ ภุชํฯ|
  count |๗๗|
    block |หตฺถิกฺขนฺธญฺจ อารุยฺห อาโรเปตฺวา ปภาวติํ|
    block |สงฺคามํ โอตริตฺวาน สีหนาทํ นที กุโสฯ|
  count |๗๘|
    block |ตสฺส ตํ นทโต สุตฺวา สีหสฺเสวิตเร มิคา|
    block |ขตฺติยา วิปลายิํสุ กุสสทฺทภยฏฺฏิตา ฯ|
  count |๗๙|
    block |หตฺถาโรหา อนีกฏฺฐา รถิกา ปตฺติการกา|
    block |อญฺญมญฺญสฺส ฉินฺทนฺติ กุสสทฺทภยฏฺฏิตาฯ|
  count |๘๐|
    block |ตสฺมิํ สงฺคามสีสสฺมิํ ปสฺสิตฺวา หฏฺฐ มานโส|
    block |กุสสฺส รญฺโญ เทวินฺโท อทา เวโรจนํ มณิํฯ|
  count |๘๑|
    block |โส ตํ วิชิตฺวา สงฺคามํ ลทฺธา เวโรจนํ มณิํ|
    block |หตฺถิกฺขนฺธคโต ราชา ปาเวกฺขิ นครํ ปุรํฯ|
  count |๘๒|
    block |ชีวคฺคาหํ คเหตฺวาน พนฺธิตฺวา สตฺต ขตฺติเย|
    block |สสุรสฺสุปนาเมสิ อิเม เต เทว สตฺตโวฯ|
  count |๘๓|
    block |สพฺเพว เต วสํ คตา อมิตฺตา วิหตา ตว|
    block |กามํ กโรหิ เต ตยา มุญฺจ วา เต หนสฺสุ วาฯ|
  count |๘๔|
    block |ตุยฺเหว สตฺตโว เอเต น หิ เต มยฺห สตฺตโว|
    block |ตฺวญฺเญว โน มหาราช มุญฺจ วา เต หนสฺสุ วาฯ|
  count |๘๕|
    block |อิมา เต ธีตโร สตฺต เทวกญฺญูปมา สุภา|
    block |ททาหิ เนสํ เอเกกํ โหนฺตุ ชามาตโร ตวฯ|
  count |๘๖|
    block |อมฺหากญฺเจว ตาสญฺจ ตฺวํ โน สพฺเพสมิสฺสโร|
    block |ตฺวญฺเญว โน มหาราช เทหิ เนสํ ยทิจฺฉสิฯ|
  count |๘๗|
    block |เอกเมกสฺส เอเกกํ อทา สีหสฺสโร กุโส|
    block |ขตฺติยานํ ตทา เตสํ รญฺโญ มทฺทสฺส ธีตโรฯ|
  count |๘๘|
    block |ปีณิตา เตน ลาเภน ตุฏฺฐา สีหสฺสเร กุเส|
    block |สกรฏฺฐานิ ปายิํสุ ขตฺติยา สตฺต ตาวเทฯ|
  count |๘๙|
    block |ปภาวติญฺจ อาทาย มณิํ เวโรจนํ สุภํ|
    block |กุสาวติํ กุโส ราชา อคมาสิ มหพฺพโลฯ|
  count |๙๐|
    block |ตฺยสฺสุ เอกรเถ ยนฺตา ปวิสนฺตา กุสาวติํ|
    block |สมานา วณฺณรูเปน นาญฺญมญฺญาติโรจิสุํ ฯ|
  count |๙๑|
    block |มาตา ปุตฺเตน สงฺคจฺฉิ อุภโย จ ชยมฺปตี|
    block |สมคฺคา เต ตทา อาสุํ ผีตํ ธรณิมาวสุนฺติฯ|
  stand |กุสชาตกํ ปฐมํฯ|
  count |  |
  block |๕๓๒ โสณนนฺทชาตกํ ๒|
  count |๙๒|
    block |เทวตา นุสิ คนฺธพฺโพ อทุ สกฺโก ปุรินฺทโท|
    block |มนุสฺสภูโต อิทฺธิมา กถํ ชาเนมุ ตํ มยํฯ|
  count |๙๓|
    block |นาปิ เทโว น คนฺธพฺโพ นาปิ สกฺโก ปุรินฺทโท|
    block |มนุสฺสภูโต อิทฺธิมา เอวํ ชานาหิ ภารธ ฯ|
  count |๙๔|
    block |กตรูปมิทํ โภโต เวยฺยาวจฺจํ อนปฺปกํ|
    block |เทวมฺหิ วสฺสมานมฺหิ อโนวสฺสํ ภวํ อกาฯ|
  count |๙๕|
    block |ตโต วาตาตเป โฆเร สีตจฺฉายํ ภวํ อกา|
    block |ตโต อมิตฺตมชฺเฌสุ สรตาณํ ภวํ อกาฯ|
  count |๙๖|
    block |ตโต ผีตานิ รฏฺฐานิ วสิโน เต ภวํ อกา|
    block |ตโต เอกสตํ ขตฺเย อนุยนฺเต ภวํ อกาฯ|
  count |๙๗|
    block |ปตีตาสฺสุ มยํ โภโต วท ตํ ภญฺช มิจฺฉสิ|
    block |หตฺถิยานํ อสฺสรถํ นาริโย จ อลงฺกตา|
    block |นิเวสนานิ รมฺมานิ มยํ โภโต ททามเสฯ|
  count |๙๘|
    block |อถ วงฺเค วา มคเธ มยํ โภโต ททามเส|
    block |อถ วา อสฺสกาวนฺตี สุมนา ทมฺม เต มยํฯ|
  count |๙๙|
    block |อุปฑฺฒํ วาปิ รชฺชสฺส มยํ โภโต ททามเส|
    block |สเจ เต อตฺโถ รชฺเชน อนุสาส ยทิจฺฉสิฯ|
  count |๑๐๐|
    block |น เม อตฺโถปิ รชฺเชน นคเรน ธเนน วา|
    block |อโถปิ ชนปเทน อตฺโถ มยฺหํ น วิชฺชติฯ|
  count |๑๐๑|
    block |โภโตว รฏฺเฐ วิชิเต อรญฺเญ อตฺถิ อสฺสโม|
    block |ปิตา มยฺหํ ชเนตฺตี จ อุโภ สมฺมนฺติ อสฺสเมฯ|
  count |๑๐๒|
    block |เตสาหํ ปุพฺพาจริเยสุ ปุญฺญํ น ลภามิ กาตเว|
    block |ภวนฺตํ อชฺฌาวรํ กตฺวา โสณํ ยาเจมุ สํวรํฯ|
  count |๑๐๓|
    block |กโรมิ เต ตํ วจนํ ยํ มํ ภณสิ พฺราหฺมณ|
    block |เอตญฺจ โข โน อกฺขาหิ กีวนฺโต โหนฺตุ ยาจกาฯ|
  count |๑๐๔|
    block |ปโรสตํ ชานปทา มหาสาลา จ พฺราหฺมณา|
    block |อิเม จ ขตฺติยา สพฺเพ อภิชาตา ยสสฺสิโน|
    block |ภวญฺจ ราชา มโนโช อลํ เหสฺสนฺติ ยาจกาฯ|
  count |๑๐๕|
    block |หตฺถี อสฺเส จ โยเชนฺตุ รถํ สนฺนยฺห สารถิ|
    block |อาพนฺธนานิ คณฺหาถ ปาทาสุสฺสารยทฺธเช|
    block |อสฺสมํ ตํ คมิสฺสามิ ยตฺถ สมฺมติ โกสิโยฯ|
  count |๑๐๖|
    block |ตโต จ ราชา ปายาสิ เสนาย จตุรงฺคินี|
    block |อคมา อสฺสมํ รมฺมํ ยตฺถ สมฺมติ โกสิโยฯ|
  count |๑๐๗|
    block |กสฺส กาทมฺพโย กาโช เวหาสํ จตุรงฺคุลํ|
    block |อํสํ อสมฺผุสํ เอติ อุทหาราย คจฺฉโตฯ|
  count |๑๐๘|
    block |อหํ โสโณ มหาราช ตาปโส สหิตพฺพโต|
    block |ภรามิ มาตาปิตโร รตฺตินฺทิวมตนฺทิโตฯ|
  count |๑๐๙|
    block |วเน ผลญฺจ มูลญฺจ อาหริตฺวา ทิสมฺปติ|
    block |โปเสมิ มาตาปิตโร ปุพฺเพ กตมนุสฺสรํฯ|
  count |๑๑๐|
    block |อิจฺฉาม อสฺสมํ คนฺตุํ ยตฺถ สมฺมติ โกสิโย|
    block |มคฺคํ โน โสณ อกฺขาหิ เยน คจฺเฉมุ อสฺสมํฯ|
  count |๑๑๑|
    block |อยํ เอกปที ราช เยเนตํ เมฆสนฺนิภํ|
    block |โกวิฬาเรหิ สญฺฉนฺนํ เอตฺถ สมฺมติ โกสิโยฯ|
  count |๑๑๒|
    block |อิทํ วตฺวาน ปกฺกามิ ตรมาโน มหาอิสิ|
    block |เวหาเส อนฺตลิกฺขสฺมิํ อนุสาสิตฺวาน ขตฺติเยฯ|
  count |๑๑๓|
    block |อสฺสมํ ปริมชฺชิตฺวา ปญฺญเปตฺวาน อาสนํ|
    block |ปณฺณสาลํ ปวิสิตฺวา ปิตรํ ปฏิโพธยิฯ|
  count |๑๑๔|
    block |อิเม อายนฺติ ราชาโน อภิชาตา ยสสฺสิโน|
    block |อสฺสมา นิกฺขมิตฺวาน นิสีท ตฺวํ มหาอิเสฯ|
  count |๑๑๕|
    block |ตสฺส ตํ วจนํ สุตฺวา ตรมาโน มหาอิสิ|
    block |อสฺสมา นิกฺขมิตฺวาน สทฺวารมฺหิ อุปาวิสิฯ|
  count |๑๑๖|
    block |ตญฺจ ทิสฺวาน อายนฺตํ ชลนฺตํริว เตชสา|
    block |ขตฺยสงฺฆปริพฺยูฬฺหํ โกสิโย เอตทพฺรวิฯ|
  count |๑๑๗|
    block |กสฺส เภรี มุทิงฺคา จ สงฺขา ปณวทินฺทิมา|
    block |ปุรโต ปฏิปนฺนานิ หาสยนฺตา รเถสภํฯ|
  count |๑๑๘|
    block |กสฺส กญฺจนปฏฺเฏน ปุถุนา วิชฺชุวณฺณินา|
    block |ยุวา กลาปสนฺนทฺโธ โก เอติ สิริยา ชลํฯ|
  count |๑๑๙|
    block |อุกฺกามุขปหฏฺฐํว ขทิรงฺคารสนฺนิภํ|
    block |มุขญฺจ รุจิรา ภาติ โก เอติ สิริยา ชลํฯ|
  count |๑๒๐|
    block |กสฺส ปคฺคหิตํ ฉตฺตํ สสลากํ มโนรมํ|
    block |อาทิจฺจรํสาวรณํ โก เอติ สิริยา ชลํฯ|
  count |๑๒๑|
    block |กสฺส องฺคํ ปริคฺคยฺห วาฬพีชนิมุตฺตมํ|
    block |จรนฺติ วรปุญฺญสฺส หตฺถิกฺขนฺเธน อายโตฯ|
  count |๑๒๒|
    block |กสฺส เสตานิ ฉตฺตานิ อาชานียา จ วมฺมิตา|
    block |สมนฺตา ปริกิเรนฺติ โก เอติ สิริยา ชลํฯ|
  count |๑๒๓|
    block |กสฺส เอกสตํ ขตฺยา อนุยนฺตา ยสสฺสิโน|
    block |สมนฺตานุปริยนฺติ โก เอติ สิริยา ชลํฯ|
  count |๑๒๔|
    block |หตฺถิ อสฺสรถ ปตฺติ เสนา จ จตุรงฺคินี|
    block |สมนฺตานุปริยนฺติ โก เอติ สิริยา ชลํฯ|
  count |๑๒๕|
    block |กสฺเสสา มหตี เสนา ปิฏฺฐิโต อนุวตฺตติ|
    block |อกฺโขภณี อปริยนฺตา สาครสฺเสว อูมิโยฯ|
  count |๑๒๖|
    block |ราชาภิราชา มโนโช อินฺโทว ชยตํ ปติ|
    block |นนฺทสฺสชฺฌาวรํ เอติ อสฺสมํ พฺรหฺมจารินํฯ|
  count |๑๒๗|
    block |ตสฺเสสา มหตี เสนา ปิฏฺฐิโต อนุวตฺตติ|
    block |อกฺโขภณี อปริยนฺตา สาครสฺเสว อูมิโยฯ|
  count |๑๒๘|
    block |อนุลิตฺตา จนฺทเนน กาสิกุตฺตมธาริโน|
    block |สพฺเพ ปญฺชลิกา หุตฺวา อิสีนํ อชฺฌุปาคมุํฯ|
  count |๑๒๙|
    block |กจฺจิ นุ โภโต กุสลํ กจฺจิ โภโต อนามยํ|
    block |กจฺจิ อุญฺเฉน ยาเปถ กจฺจิ มูลผลา พหูฯ|
  count |๑๓๐|
    block |กจฺจิ ฑํสา มกสา จ อปฺปเมว สรีสปา|
    block |วเน วาฬมิคากิณฺเณ กจฺจิ หิํสา น วิชฺชติฯ|
  count |๑๓๑|
    block |กุสลญฺเจว โน ราช อโถ ราช อนามยํ|
    block |อโถ อุญฺเฉน ยาเปม อโถ มูลผลา พหูฯ|
  count |๑๓๒|
    block |อโถ ฑํสา มกสา จ อปฺปเมว สรีสปา|
    block |วเน วาฬมิคากิณฺเณ หิํสา มยฺหํ น วิชฺชติฯ|
  count |๑๓๓|
    block |พหูนิ วสฺสปูคานิ อสฺสเม สมฺมตํ อิธ|
    block |นาภิชานามิ อุปฺปนฺนํ อาพาธํ อมโนรมํฯ|
  count |๑๓๔|
    block |สฺวาคตํ เต มหาราช อโถ เต อทุราคตํ|
    block |อิสฺสโรสิ อนุปฺปตฺโต ยํ อิธตฺถิ ปเวทยฯ|
  count |๑๓๕|
    block |ตินฺทุกานิ ปิยาลานิ มธุเก กาสุมาริโย|
    block |ผลานิ ขุทฺทกปฺปานิ ภุญฺช ราช วรํ วรํฯ|
  count |๑๓๖|
    block |อิทมฺปิ ปานียํ สีตํ อาภตํ คิริคพฺภรา|
    block |ตโต ปิว มหาราช สเจ ตฺวํ อภิกงฺขสิฯ|
  count |๑๓๗|
    block |ปฏิคฺคหิตํ ยํ ทินฺนํ สพฺพสฺส อคฺฆิยํ กตํ|
    block |นนฺทสฺสาปิ นิสาเมถ วจนํ โส ปวกฺขติฯ|
  count |๑๓๘|
    block |อชฺฌาวรมฺหา นนฺทสฺส โภโต สนฺติกมาคตา|
    block |สุณาตุ ภวํ วจนํ นนฺทสฺส ปริสาย จฯ|
  count |๑๓๙|
    block |ปโรสตํ ชานปทา มหาสาลา จ พฺราหฺมณา|
    block |อิเม จ ขตฺติยา สพฺเพ อภิชาตา ยสสฺสิโน|
    block |ภวญฺจ ราชา มโนโช อนุมญฺญนฺตุ เม วโจฯ|
  count |๑๔๐|
    block |เย จ สนฺติ สมีตาโร ยกฺขานิ อิธ มสฺสเม|
    block |อรญฺเญ ภูตภพฺยานิ สุณนฺตุ วจนํ มมฯ|
  count |๑๔๑|
    block |นโม กตฺวาน ภูตานํ อิสิํ วกฺขามิ สุพฺพตํ|
    block |โส ตฺยาหํ ทกฺขิณา พาหุ ตว โกสิย สมฺมโตฯ|
  count |๑๔๒|
    block |ปิตรํ เม ชเนตฺติญฺจ ภตฺตุกามสฺส เม สโต|
    block |วีร ปุญฺญมิทํ ฐานํ มา มํ โกสิย วารยฯ|
  count |๑๔๓|
    block |สพฺภิ เหตํ อุปญฺญาตํ มเมตํ อุปนิสฺสช|
    block |อุฏฺฐานปาริจริยาย ทีฆรตฺตํ ตยา กตํ|
    block |มาตาปิตูสุ ปุญฺญานิ มม โลกทโท ภวฯ|
  count |๑๔๔|
    block |ตเถว สนฺติ มนุชา ธมฺเม ธมฺมปทํ วิทู|
    block |มคฺโค สคฺคสฺส โลกสฺส ยถา ชานาสิ ตฺวํ อิเสฯ|
  count |๑๔๕|
    block |อุฏฺฐานปาริจริยาย มาตาปิตุสุขาวหํ|
    block |ตํ มํ ปุญฺญา นิวาเรติ อริยมคฺคาวโร นโรฯ|
  count |๑๔๖|
    block |สุณนฺตุ โภนฺโต วจนํ ภาตุรชฺฌาวรา มม|
    block |กุลวํสํ มหาราช โปราณํ ปริหาปยํ|
    block |อธมฺมจารี เชฏฺเฐสุ นิรยํ โสปปชฺชติ ฯ|
  count |๑๔๗|
    block |เย จ ธมฺมสฺส กุสลา โปราณสฺส ทิสมฺปติ|
    block |จาริตฺเตน จ สมฺปนฺนา น เต คจฺฉนฺติ ทุคฺคติํฯ|
  count |๑๔๘|
    block |มาตาปิตา จ ภาตา จ ภคินี ญาติพนฺธวา|
    block |สพฺเพ เชฏฺฐสฺส เต ภารา เอวํ ชานาหิ ภารธ ฯ|
  count |๑๔๙|
    block |อาทิยิตฺวา ครุํ ภารํ นาวิโก วิย อุสฺสเห|
    block |ธมฺมญฺจ นปฺปมชฺชามิ เชฏฺโฐ จสฺมิ รเถสภฯ|
  count |๑๕๐|
    block |อธิคมา ตเม ญาณํ ชาลํว ชาตเวทโต|
    block |เอวเมว โน ภวํ ธมฺมํ โกสิโย ปวิทํสยิฯ|
  count |๑๕๑|
    block |ยถา อุทยมาทิจฺโจ วาสุเทโว ปภงฺกโร|
    block |ปาณีนํ ปวิทํเสติ รูปํ กลฺยาณปาปกํ|
    block |เอวเมว โน ภวํ ธมฺมํ โกสิโย ปวิทํสยิฯ|
  count |๑๕๒|
    block |เอวํ เม ยาจมานสฺส อญฺชลิํ นาวพุชฺฌถ|
    block |ตว ปทฺธจโร เหสฺสํ วุฏฺฐิโต ปริจารโกฯ|
  count |๑๕๓|
    block |อทฺธา นนฺท วิชานาสิ สทฺธมฺมํ สพฺภิ เทสิตํ|
    block |อริโย อริยสมาจาโร พาฬฺหํ ตฺวํ มม รุจฺจสิฯ|
  count |๑๕๔|
    block |ภวนฺตํ วทามิ โภติญฺจ สุณาถ วจนํ มม|
    block |นายํ ภาโร ภารมโต อหุ มยฺหํ กุทาจนํฯ|
  count |๑๕๕|
    block |ตํ มํ อุปฏฺฐิตํ สนฺตํ มาตาปิตุสุขาวหํ|
    block |นนฺโท อชฺฌาวรํ กตฺวา อุปฏฺฐานาย ยาจติฯ|
  count |๑๕๖|
    block |โย เว อิจฺฉติ กาเมน สนฺตานํ พฺรหฺมจารินํ|
    block |นนฺทํ โว วรถ เอโก กํ นนฺโท อุปติฏฺฐตุฯ|
  count |๑๕๗|
    block |ตยา ตาต อนุญฺญาตา โสณ ตํ นิสฺสิตา มยํ|
    block |อุปฆาตุํ ลเภ นนฺทํ มุทฺธนิ พฺรหฺมจารินํฯ|
  count |๑๕๘|
    block |อสฺสตฺถสฺเสว ตรุณํ ปวาฬํ มาลุเตริตํ|
    block |จิรสฺสํ นนฺทํ ทิสฺวาน หทยํ เม ปเวธติฯ|
  count |๑๕๙|
    block |ยทา สุตฺตาปิ สุปิเน นนฺทํ ปสฺสามิ อาคตํ|
    block |อุทคฺคา สุมนา โหมิ นนฺโท โน อาคโต อยํฯ|
  count |๑๖๐|
    block |ยทา จ ปฏิพุชฺฌิตฺวา นนฺทํ ปสฺสามิ นาคตํ|
    block |ภิยฺโย อาวิสตี โสโก โทมนสฺสญฺจนปฺปกํฯ|
  count |๑๖๑|
    block |สาหํ อชฺช จิรสฺสมฺปิ นนฺทํ ปสฺสามิ อาคตํ|
    block |ภตฺตุจฺจ มยฺหญฺจ ปิโย นนฺโท โน ปาวิสี ฆรํฯ|
  count |๑๖๒|
    block |ปิตุปิ นนฺโท สุปฺปิโย ยํ นนฺโท นปฺปวเส ฆรา|
    block |ลภตู ตาต นนฺโท ตํ มํ นนฺโท อุปติฏฺฐตุฯ|
  count |๑๖๓|
    block |อนุกมฺปิกา ปติฏฺฐา จ ปุพฺเพ รสทที จ โน|
    block |มคฺโค สคฺคสฺส โลกสฺส มาตา ตํ วรเต อิเสฯ|
  count |๑๖๔|
    block |ปุพฺเพ รสทที โคตฺตี มาตา ปุญฺญูปสํหิตา|
    block |มคฺโค สคฺคสฺส โลกสฺส มาตา ตํ วรเต อิเสฯ|
  count |๑๖๕|
    block |อากงฺขมานา ปุตฺตผลํ เทวตาย นมสฺสติ|
    block |นกฺขตฺตานิ จ ปุจฺฉติ อุตุสํวจฺฉรานิ จฯ|
  count |๑๖๖|
    block |ตสฺสา อุตุมฺหิ นฺหาตาย โหติ คพฺภสฺส โวกฺกโม|
    block |เตน โทหฬินี โหติ สุหทา เตน วุจฺจติฯ|
  count |๑๖๗|
    block |สํวจฺฉรํ วา อูนํ วา ปริหริตฺวา วิชายติ|
    block |เตน สา ชนยนฺตีติ ชเนตฺติ เตน วุจฺจติฯ|
  count |๑๖๘|
    block |ถนขีเรน คีเตน องฺคปาวุรเณน จ|
    block |โรทนฺตํ ปุตฺตํ โตเสติ โตเสนฺตี เตน วุจฺจติฯ|
  count |๑๖๙|
    block |ตโต วาตาตเป โฆเร มมํ กตฺวา อุทิกฺขติ|
    block |ทารกํ อปฺปชานนฺตํ โปเสนฺตี เตน วุจฺจติฯ|
  count |๑๗๐|
    block |ยญฺจ มาตุธนํ โหติ ยญฺจ โหติ ปิตุทฺธนํ|
    block |อุภยมฺเปตสฺส โคเปติ อปิ ปุตฺตสฺส โน สิยาฯ|
  count |๑๗๑|
    block |เอวํ ปุตฺต อทุํ ปุตฺต อิติ มาตา วิหญฺญติ|
    block |ปมตฺตํ ปรทาเรสุ นิสีเถ ปตฺตโยพฺพเน|
    block |สายํ ปุตฺตํ อนายนฺตํ อิติ มาตา วิหญฺญติฯ|
  count |๑๗๒|
    block |เอวํ กิจฺฉา ภโต โปโส มาตุ อปริจารโก|
    block |มาตริ มิจฺฉา จริตฺวาน นิรยํ โสปปชฺชติฯ|
  count |๑๗๓|
    block |เอวํ กิจฺฉา ภโต โปโส ปิตุ อปริจารโก|
    block |ปิตริ มิจฺฉา จริตฺวาน นิรยํ โสปปชฺชติฯ|
  count |๑๗๔|
    block |ธนาปิ ธนกามานํ นสฺสติ อิติ เม สุตํ|
    block |มาตรํ อปริจริตฺวาน กิจฺฉํ วา โส นิคจฺฉติฯ|
  count |๑๗๕|
    block |ธนาปิ ธนกามานํ นสฺสติ อิติ เม สุตํ|
    block |ปิตรํ อปริจริตฺวาน กิจฺฉํ วา โส นิคจฺฉติฯ|
  count |๑๗๖|
    block |อานนฺโท จ ปโมโท จ สทา หสิตกีฬิตํ|
    block |มาตรํ ปริจริตฺวาน ลพฺภเมตํ วิชานโตฯ|
  count |๑๗๗|
    block |อานนฺโท จ ปโมโท จ สทา หสิตกีฬิตํ|
    block |ปิตรํ ปริจริตฺวาน ลพฺภเมตํ วิชานโตฯ|
  count |๑๗๘|
    block |ทานญฺจ เปยฺยวชฺชญฺจ อตฺถจริยา จ ยา อิธ|
    block |สมานตฺตตา จ ธมฺเมสุ ตตฺถ ตตฺถ ยถารหํ|
    block |เอเต โข สงฺคหา โลเก รถสฺสาณีว ยายโตฯ|
  count |๑๗๙|
    block |เอเต จ สงฺคหา นาสฺสุ น มาตา ปุตฺตการณา|
    block |ลเภถ มานํ ปูชํ วา ปิตา วา ปุตฺตการณาฯ|
  count |๑๘๐|
    block |ยสฺมา จ สงฺคหา เอเต สมฺมเปกฺขนฺติ ปณฺฑิตา|
    block |ตสฺมา มหตฺตํ ปปฺโปนฺติ ปาสํสา จ ภวนฺติ เตฯ|
  count |๑๘๑|
    block |พฺรหฺมาติ มาตาปิตโร ปุพฺพาจริยาติ วุจฺจเร|
    block |อาหุเนยฺยา จ ปุตฺตานํ ปชาย อนุกมฺปกาฯ|
  count |๑๘๒|
    block |ตสฺมา หิ เน นมสฺเสยฺย สกฺกเรยฺย จ ปณฺฑิโต|
    block |อนฺเนน อโถ ปาเนน วตฺเถน สยเนน จ|
    block |อุจฺฉาทเนน นฺหาปเนน ปาทานํ โธวเนน จฯ|
  count |๑๘๓|
    block |ตาย นํ ปาริจริยาย มาตาปิตูสุ ปณฺฑิตา|
    block |อิเธว นํ ปสํสนฺติ เปจฺจ สคฺเค ปโมทตีติฯ|
    block |อถ สตฺตติมมฺหิ นิปาตวเร สภาวนฺตุ กุสาวติราชวโร|
    block |อถ โสณสุนนฺทวโร จ ปุน อภิวาสิตสตฺตติมมฺหิ สุเตติฯ|
  stand |โสณนนฺทชาตกํ ทุติยํฯ|
  stand |สตฺตตินิปาตํ นิฏฺฐิตํฯ|
  block |ตสฺสุทฺทานํ|
