block |ადამ და ევას აპოკრიფი|
  block
    block |და იყო ოდეს გამოვიდა ადამ და ევა ცოლი მისი სამოთხით გამოვიდეს|
    block |სამოთხეს აღმოსავალით კერძო ქმნა ადამ ტალავარი საყუდებელად|
    block |თჳსა და შევიდეს ორნივე და დაყვეს მუნ შჳდი დღე ტიროდეს ორნივე|
    block |ტირილითა დიდითა რამეთუ ჭუოდეს საყოფელთა მათთჳს სასუფევლისათა|
    block |რომელთა განეშორნეს და შემდგომად შჳდისა დღისა შეემშია და|
    block |ეძიებდეს საჭმელსა ჰრქუა ევა ადამს უფალო ჩემო ადამ აღდეგ და მიძიე|
    block |მე საზრდელი რაჲთა ვჭამოთ განცდადმდე ვინ უწყის შემიწყნარნეს|
    block |ჩუენ უფალმან და შემიყუანნეს ჩუენ მასვე ადგილსა სამოთხისასა|
  block
    block |და აღდგა ადამ შემდგომად შჳდისა დღისა და იქცეოდა პირსა ზედა|
    block |ქუეყანისასა და არა პოვა საზრდელი მსგავსად მისა რომელსაიგი ჭამდეს|
    block |სამოთხესა მას შინა|
  block
    block |მიუგო ადამ ევას და ჰრქუა სიკუდილითა მოსიკუდიდ ვართ ჰრქუა|
    block |ევა ადამს ნეტარ თუმცა მე მოვკუედი და შენ ხოლო შეგიწყნარა სამოთხედ|
    block |მიუგო ადამ ევას და ჰრქუა დიდი რისხვაჲ არს ჩუენ გამო ყოველთა|
    block |ზედა დაბადებულთა ესე არა უწყი ანუ თუ ჩემ გამო ანუ თუ შენ|
    block |გამო მიუგო ევა ადამს უფალო ჩემო უკუეთუ ჯერგიჩნს მომაკუდინე|
    block |მე რაჲთა მოვისპო პირისაგან ღმრთისა და ანგელოზთაგან მისთა რაჲთა|
    block |დასცხრეს რისხვაჲ ღმრთისაჲ შენ ზედა რომელ არს ჩემ გამო და შეგიყვანოს|
    block |მუნვე სამოთხედ მიუგო ადამ და ჰრქუა ნუვე ნუცა მოიჴსენებ მაგას|
    block |საქმესა რაჲთა არა ღმერთმან სხუაჲ სასჯელი მოავლინოს ჩუენ ზედა კლვისათჳს|
    block |ვითარმე აღვიღო ჴელი ჩემი ვნებად ჴორცთავე თჳსთა ზედა|
  block
    block |მაშინ ჰრქუა ევა აღდეგ ვიძიოთ ორთავე მხალი და არა პოეს გემოჲ|
    block |მსგავსად ხილისა მის რომელი იყო სამოთხესა მას შინა და ჰრქუა|
    block |ევა ესე დაბადა ღმერთმან მჴეცთათჳს რაჲთა იზრდებოდიან ხოლო ჩუენდა|
    block |საზრდელად იყო ანგელოზთა იგი ცხოვრებაჲ აწ მოვედ და შევინანოთ|
    block |სინანულითა დიდითა ფრიად ორმეოც დღე რაჲთა წყალობა ყოს|
    block |ღმერთმან ჩუენ ზედა და მომცეს ჩუენ საზრდელი უმჯობესი პირუტყუთასა|
    block |რაჲთა არა მსგავსად მათსა ვიყვნეთ მიუგო ადამ ევას და ჰრქუა მითხარღა|
    block |მე აწ რაბამითა სინანულითა ინანი ანუ რაოდენთა დღეთა შეუძლო|
    block |სინანულად სინანულისა შენისა ნუუკუე აღუთქუათ ღმერთსა და ვერ აღუსრულოთ|
    block |აღთქუმაჲ იგი მისი რომელი აღუთქუათ მიუგო ადამს ევა და|
    block |ჰრქუა მითხრენღა რიცხუნი იგი დღეთანი რაოდენ ჟამ ეგულების სინანული|
    block |ვინ იცის შეცაუმატო მას რამეთუ მე შეგამთხჳენ ჭირნი ესე|
    block |მიუგო ადამ და ჰრქუა ევას ვერ შუძლო შემატებად გარნა რაოდენი|
    block |გრქუა ეგეოდენ დაადგერ და იყავ და მე შევინანო ორმეოც დღე და|
    block |შენ შეინანე ოცდაათოთხმეტი დღე ექუსნი იგი დღენი მე მომიტევენ რამეთუ|
    block |შენ არა დაებადე დღესა მას მეექუსესა რომელსა შექმნა ღმერთმან ყოველი|
    block |დაბადებული აწ შენ და აღდეგ და მივედ მდინარესა ტიგრისისასა და|
    block |მიიღე ქვაჲ ფერჴთა ქუეშე შენთა და შთადეგ წყალსა მას შინა და სამოსელი|
    block |დაიფარე ვიდრე ყელადმდე და ვიდრე ილოცვიდემ ნუ გამოვალნ ჴმაჲ|
    block |პირით შენით რამეთუ არა ღირს ვარ აღებად პირთა ჩუენთა რამეთუ|
    block |ბაგენი ჩუენნი არაწმიდა არიან გარდასლვითა მათ მცნებათაჲთა ჭამადისა|
    block |მისგან სამოთხისა რომლისაიგი არა გჳბრძანა ღმერთმან არამედ დადუმენ|
    block |ხოლო წყალსა მას შინა ინანდი ლ̃დ დღე ყოვლითა გულითა შენითა|
    block |და მე ეგრეთვე ვყო იორდანესა მდინარესა შინა ვიდრემდე არა ისმინოს|
    block |ჩუენი ღმერთმან და მოგუცეს ჩუენ საზრდელი|
  block
    block |წარვიდა ევა მდინარესა მას ტიგრისისასა და ყო ეგრე ვითარცა|
    block |ამცნო მას ადამ ხოლო ადამ დაადგრა იორდანესა მდინარესა და თმანი|
    block |თავისა მისისანი გარდაემატნეს და თქუა ადამ შენ გეტყუ იორდანე|
    block |იჭირვოდე ჩემ თანავე და შეკრიბენ ყოველნივე რომელნი არიან გარემოს|
    block |შენსა პირუტყუნი რაჲთა გარემოგადგენ და მტიროდიან მე არა თუ|
    block |მათთჳს არამედ ჩუენთჳს რამეთუ მათ არა მოაკლო ღმერთმან საძოვარი|
    block |რომელი მისცა ღმერთმან დასაბამითგან ხოლო მე მოვაკლდი ცხორებისა|
    block |ჩემისაგან და საზრდელისა|
  block
    block |ესე რა თქუა ადამ ტირილითა მწარითა შეკრბეს ყოველნი საცხოვარნი|
    block |მის თანა და გარემოადგეს მას ვითარცა ზღუდენი მას ჟამსა ვითარცა|
    block |წყალმან იორდანემან დააცადა სლვაჲ თჳსი მაშინ აღუტევა ადამ ჴმაჲ|
    block |ღმრთისა მიმართ და იქცია მუჴლი ჴმისა თჳსისაჲ ექუსად მსგავსად ჴმისა|
    block |მის ყოველთა ანგელოზთაჲსა ყოველსა ჟამსა|
  block
    block |ოდეს აღესრულნეს დღენი იგი ათორმეტნი ტირილსა მას შინა|
    block |მისსა შეძრწუნდა ეშმაკი და იქცა ხატი მისი და სამოსელი მისი სიცრუვითა|
    block |მით ჴელოვანებისა მისისაჲთა და მივიდა იგი ევას თანა მდინარესა|
    block |მას ტიგრისისასა და დადგა იგი გარეშე და ტიროდა და დააწთობდა სიცრუისა|
    block |ცრემლთა მისთა ზედა სამოსელსა მისსა და სამოსლით ქუეყანად|
    block |და ჰრქუა ევას გამოვედ მაგიერ წყლით და დასცხერ ჭირთა მაგათგან|
    block |რამეთუ ისმინა ღმერთმან სინანული შენი და ადამის ქმრისა|
    block |შენისაჲ და ჩუენცა ვევედრებით ურვათა თქუენთათჳს რომელი|
    block |ვიხილეთ და მომავლინე მე ღმერთმან გამოყვანებად თქუენდა და|
    block |მიცემად საზრდელი რომლისათჳსცა ინანით აწ აღმოჰჴედ მაგიერ რამეთუ|
    block |მისრულ ვარ ადამისა და მომავლინა და მრქუა მე მივედ და უთხარ ცოლსა|
    block |ჩემსა ევას და მოიყვანე იგი ჩემდა და მოვედ და წაგიყვანო შენ ადამისა|
    block |ადგილსა მას სადა არს იგი და სადაცაიგი არს საზრდელი თქუენი დააღმოჴდა|
    block |ევა მიერ წყლით და იყვნეს ჴორცნი მისნი ვითარცა მხალნი დამჭნარ|
    block |განთოშვითა წყლისაჲთა გარდაქცეულ იყო ყოველი იგი ხატი|
    block |ქმნულკეთილობისა მისისაჲ და ოდეს აღმოჴდა იგი მიერ წყლით დაეცა პირსა|
    block |ზედა ქუეყანისასა მრავლითა მით უძლურებითა და იდვა იგი შეუძრველად|
    block |ორ დღე და შემდგომად ორისა დღისა აღდგა და მიუძღვა მას ეშმაკი|
    block |სადაცა იყო ადამ და ვითარცა იხილა ადამმან ევა ვითარიგი მისდევდა|
    block |ეშმაკსა მას იწყო ტირილითა მწარითა და ჴმაყო ჴმითა მაღლითა|
    block |და ჰრქუა სადა არიან მცნებანი სინანულისანი რომელ გამცენ ვითარ კუალად|
    block |შესცეთ მაგის მიერ რომლისაგანცა უცხო ვართ საყოფელთაგან|
    block |ჩუ/ენთა|
  block
    block |ესე რა ესნა ევას რამეთუ ეშმაკი არს რომელმანცა აცთუნა იგი დავარდა|
    block |იგი წინაშე მისსა ხოლო ადამს ორ წილ ექმნა სალმობაჲ იგი ევაჲსი|
    block |რამეთუ ხედვიდა იგი მას დავრდომილსა ქუეყანასა ზედა ვითარცა|
    block |მკუდარსა შეჭუვნა და თქუა დიდითა კუნესითა ჴმაყო ვაჲ შენდა|
    block |მბრძოლსა მაგას ჩუენსა რაჲ ბოროტი გიყავთ შენ რამეთუ შენითა შეტყუვილითა|
    block |იყო გამოჴდაჲ ჩუენი სამოთხით უკუეთუ შენ განგაგდეთ შენდა|
    block |ჩუენდა მომართ არს მდურვაჲ შენი ანუ ჩვენ მიერ მოგეძარცუა დიდებაჲ|
    block |შენი ანუ სადამე ჩუენითა შექმნითა ეგრეთ ნაკლულევან ხარ ანუ|
    block |ჩუენ ხოლო ვართა დაბადებულნი ღმრთისანი რამეთუ ჩუენ ხოლო|
    block |გუ/ბრძავთ|
  block
    block |ტირილად იწყო ეშმაკმან ტირილითა იძულებისაჲთა და ჰრქუა ადამს|
    block |ეშმაკმან ჵ ადამ ყოველივე ანგაარებაჲ და მდურვაჲ და ყოველივე ჭუვილი|
    block |გულისა ჩემისაჲ შენდა მომართ არს რამეთუ შენ გამო გამოვარდი|
    block |მე საყოფელთაგან ჩემთა შენ გამო უცხო ვიქმენ მე საყდრისაგან ჩემისა|
    block |ქერობინთაგან უფრო ფრთენი ჩემნი ზედა გარდამატებულ იყვნეს|
    block |და დაფარულ ვიყავ მე მათ ქუეშე შენ გამო აწ ვლენან ფერჴნი ჩემნი ქუეყანასა|
    block |ზედა რომელ არ მრწმენა|
  block
    block |მიუგო ადამ ეშმაკსა და ჰრქუა რომელი არს ბრალი ჩემი რომლითაესე|
    block |ყოველი გიყავ შენ მიუგო ეშმაკმან და ჰრქუა შენ არა მიყავ მე არამედ|
    block |შენ გამო გამოვარდი ქუეყანად რომელსაცა დღესა შეიქმენ შენ|
    block |მასცა დღესა გამოვარდი პირისაგან ღმრთისა რამეთუ ოდეს შთაგბერა შენ|
    block |პირსა შენსა სული ღმერთმან გაქუნდა შენ ხატი და მსგავსებაჲ ღმრთეებისაჲ|
    block |და მოვიდა მიქაელ წარმოგადგინა შენ და თაყუანისგაცემინა|
    block |შენ ღმრთისა და ჰრქუა ღმერთმან მიქაელს შევქმენ ადამ მსგავსად ხატისა|
    block |და ღმრთეებისა ჩემისა მაშინ მოვიდა მიქაელ და მოუწოდა ყოველთა|
    block |ერთა ანგელოზთასა და ჰრქუა მათ თაყუანისეცით მსგავსსა და ხატსა|
    block |ღმრთეებისასა და ოდეს მოუწოდა მიქაელ და ყოველთა თაყუანისგცეს|
    block |შენ და მეცა მომიწოდა და მე ვარქუ განმეშორე ჩემგან რამეთუ უმრწემესსა|
    block |ჩემსა არა თაყუანისვსცემ რამეთუ უწინა მაგისა მე უფალ ვარ და|
    block |მაგის ღირს ჩემდა თაყუანისცემად ესეღა ესმა სხუათა ანგელოზთა ექუსთა|
    block |დასთა და სთნდა სიტყუაჲ ესე ჩემი და არა თაყუანისგცეს შენ მაშინ|
    block |განრისხნა ღმერთი ჩუენ ზედა და უბრძანა გარდამოგდებაჲ ჩემი და|
    block |მათიცა ქუეყანად საყოფლით ჩუენით ხოლო შენი ბრძანა ყოფაჲ სამოთხესა|
    block |მას შინა ოდეს გულისჴმავყავ რამეთუ შენდამი გარდმოვარდი და|
    block |მე ვიყავ ჭირსა შინა და შენ განსუენებასა და მოგინადირე რაჲთა უცხო|
    block |გქმნა შენცა სამოთხისა მისგან საშუებელისაჲსა ვითარცა მე უცხო ვიქმენ|
    block |შენითა|
  block
    block |ესე რა ესმა ადამს ღაღადყო ჴმითა მაღლითა და თქუა უფალო|
    block |ცხორებაჲ ჩემი ჴელთა შენთა არს განმაშორე ჩემგან მტერი ესე რომელსა|
    block |უნებს ცთუნებაჲ ჩემი და რომელი ეძიებს წარწყმედასა ნათესავისა ჩემისასა|
    block |რომლისაგან წარწყმედილ არს ევა|
  block
    block |მას ჟამსა უჩინო იქმნა ბელიარი|
  block
    block |ხოლო ადამ დაადგრა მას წყალსა შინა და ინანდა ხოლო ევა დავრდომილ|
    block |იყო ქუეყანასა ზედა ვითარცა მკუდარი და შემდგომად აღდგა იგი ქუეყანით|
    block |და ჰრქუა ადამს ცხონდი ადამ რამეთუ შენ არა მიერთე გარდასლვასა|
    block |მცნებათასა არცა პირველსა არცა მეორესა მძლოს მე სიტყუამან|
    block |ღმრთისამან და ჰრქუა ევა აჰა ესერა მე წარვიდეს მზის დასავალით|
    block |კერძო და ვჭამდე თივასა ვითარცა პირუტყჳ ვიდრემდე მოვკუდე რამეთუ|
    block |რაჲთურთით არა ღირს ვარ ჭამადისა მისგან ცხოველთაჲსა|
  block
    block |და წარვიდა ევა მზისა დასავალით კერძო და იყოფებოდა მუნ გლოვით|
    block |და კუნესით და შემდგომად დღეთა მათ იქმნა მზისა დასავალით|
    block |ტალავარი|
  block
    block |ოდეს მიდგომილ იყო სამით თჳთ და მუცელსა ედვა კაენი ოდეს მოიწივნეს|
    block |დღენი შობისა მისისანი და შეძრწუნდა და ჴმაყო ჴმითა მაღლითა|
    block |ღმრთისა მიმართ და თქუა სადამე არს ადამი რაჲთა მილხინოს მე ჭირთა|
    block |ამათ შინა ჩემთა ანუ ვინ უთხრნეს სალმობანი ესე ჩემნი არავინ არს მფრინველთაგანი|
    block |მიმცავიდა და ჰრქუა მოვედ და ეწიე ევას ცოლსა შენსა|
    block |გევედრები თქუენ ყოველთა ნათესავთა ცისათა და ოდეს მიხჳდეთ აღმოსავალით|
    block |უთხრენით უფალსა ჩემსა სალმობანი ესე ჩემნი|
  block
    block |და ესმა ადამს მდინარესა მას შინა იორდანისასა ჴმაჲ ტირილისა და|
    block |ურვათა მისთაჲ|
  block
    block |მაშინ ისმინა ღმერთმან ლოცვაჲ იგი ადამისი და მოუვლინა მიქაელ|
    block |ანგელოზი და მოართუა მას თესლი შებეჭდული ბეჭდითა საღმრთოჲთა|
    block |მირთუმად ადამისსა და ასწავა მათ თესვაჲ და საქმე მისი რაჲთა ცხოვნდენ|
    block |იგინი მით და ყოველნი ნათესავნი მისნი|
  block
    block |და ვითარცა ესმა ადამს ლოცვაჲ ევაჲსი და ღაღადებაჲ იგი ტირილისა|
    block |მისისაჲ დასავალით კერძო იცნა ჴმაჲ მისი და თქუა ადამ გულსა შინა|
    block |თჳსსა ჴმაჲ გუერდისა ჩემისაჲ არს ჴმაჲ ტარიგისა ჩემისაჲ არს აღვდგე|
    block |და ვიხილო რაჲსათჳს ჴმობს ანუმე კუალად გუელი იგი ბრძავს|
  block
    block |აღდგა ადამ და მისდევდა კუალსა მას მისსა და ვითარცა მოვიდა|
    block |მისა დასავალით კერძო სადაცა იყო ევა და ვითარცა იხილა ადამი ევამან|
    block |ტიროდა ტირილითა დიდითა და თქუა უფალო ჩემო ადამ არა|
    block |გესმაა ჴმაჲ ტირილისა ჩემისაჲ რამეთუ დღეს ცხრა დღე არს და დღით|
    block |და ღამით არს ღაღადებაჲ ესე ჩემი შენდა მომართ არა გაუწყესა შენ ნათესავთა|
    block |აღმოსავალისათა აღმოსლვასა მათსა ანუ არა გაუწყესა შენ|
    block |მფრინველთა ცისათა და მჴეცთა ქუეყანისათა რამეთუ ვევედრებოდე მათ|
    block |ყოველთა რაჲთამცა გითხრეს შენ აღდეგ და ევედრე შემოქმედსა შენსა|
    block |რაჲთა წყალობა ყოს და ისმინოს შენი ღმერთმან და მიჴსნნეს მე სალმობათაგან|
    block |ჩემთამ ანუ თუ ჯერუჩნდეს მოავლინოს ჩემ ზედა სიკუდილი ანუ|
    block |ურვათა ჩემთაგან განმარინოს ლოცვითა შენითა|
    block |ილოცვიდა და იტყოდა ადამ მისთჳს ვედრებასა წინაშე ღმრთისა და|
    block |ისმინა მისი უფალმან და აჰა ესერა მოვიდეს ზეცით ათორმეტნი ანგელოზნი|
    block |და ორნი ძალნი და მოვიდეს ადგილსა მას ევაჲსსა ერთი იგი|
    block |ძალთაგანი მოვიდა და შეეხო პირსა ევაჲსსა და მკერდსა მისსა და ჰრქუა|
    block |ევას ნეტარ ხარ შენ ევა ადამის გამორჩეულისა და მონისა ღმრთისა რამეთუ|
    block |დიდ არიან ლოცვანი მისნი წინაშე ღმრთისა და მის გამო გიჴსნეს შენ|
    block |ღმერთმან უკუეთუმცა მის გამო არა ყოფილ იყო შეწევნაჲ შენი ეგევითარი|
    block |ეკალი მუცლადგიღებიეს ვერცა განერე სალმობათაგან შენთა აღდეგ|
    block |აწ და განაწესე შობად ყრმისა|
  block
    block |აღდგა ევა ვითარცა ასწავა მას ანგელოზმან და შვა ყრმაჲ და იყო|
    block |ფერი მისი ვითარცა ვარსკულავთაჲ|
  block
    block |და ჴელთა ზედა ამქუმელისათა გარდამოვარდა და იწყო ფხურად თივისა|
    block |რამეთუ ტალავარსა დედისა მისისასა დგა მცენარე თივისაჲ|
  block
    block |მიუგო ამქუმელმან მან და რქუა მართალ არს ღმერი რამეთუ არასადა|
    block |დაგიტევა შენ ჴელთა ჩემთა რამეთუ შენ ხარ კაენი გულარძნილი|
    block |და მკულელი კეთილისაჲ რამეთუ ნაყოფიერისა ხისა აღმომფხურელი ხარ|
    block |და არა დამნერგუელი განმამწარებელი ხარ და არა დამატკბობელი|
  block
    block |და ჰრქუა ადამს ძალმან დაადგერ ევას თანა ვიდრე ყოფადმდე მისა|
    block |ყრმისა მისთჳს რაჲთა ასწავნე მას|
  block
    block |ხოლო ადამ წარმოიყვანა ევა და ყრმაჲ იგი და მოიყვანა იგინი აღმოსავალით|
    block |კერძო და დაადგრა მუნ|
  block
    block |და ოდეს აღესრულნეს წელნი მერვენი და თუჱ იგი მეორე მიუდგა ევა და|
    block |შვა სხუაჲ ძე რომელსა უწოდა ძალმან ღმრთისამან სახელი აბერ და დაადგრა|
    block |მუნ ურთიერთას მას ჟამსა ჰრქუა ევა ადამს უფალო ჩემო ადამ ძილსა|
    block |შინა ჩემსა ვიხილე ვითარმედ სისხლი ძისა ჩემისაჲ აბელისი შთავიდოდა|
    block |პირსა კაენისსა ძმისა მისისასა და შესუმიდა უწყალოდ და ევედრებოდა|
    block |აბელი რაჲთამცა სისხლისა მისგან უტევა და მან არა ისმინა მისი არამედ|
    block |შესუა ყოველივე და არა დაადგრა მუცელსა ისსა არამედ გამოჴდა გარე|
    block |დაეხჳა ყოველთა ასოთა მისთა და არა განეშორა გუამსა მისსა ყოლადვე|
    block |მიუგო ადამ ევას და ჰრქუა ნუუკუემცა მოკლვაჲ ეგულების მისი კაენს|
    block |განვაშორნეთ ურთიერთას და ვიყვნეთ მათ თანა რაჲთა არა ვსცეთ|
    block |ადგილი რისხვასა|
  block
    block |და ყვეს ეგრე ვითარცა თქუა ადამ და რქუა შვილნო ჩემნო მოვედით|
    block |და მიმოვეგნეთ თითოეულად ადგილსა თჳსსა|
  block
    block |მაშინ ჰრქუა ღმერთმან გაბრიელ ანგელოზსა|
    block |ზრახვაჲ საიდუმლოჲ რომელი უწყი ნუ აუწყებ კაენს რამეთუ ნაშობი რისხვისაჲ|
    block |არს რამეთუ მოკლვად არს მისგან ძმაჲ მისი არამედ ნუ შეჭუვნების|
    block |ადამ მისთჳს რამეთუ აღუდგინო მის წილ სეით და ემსგავსოს იგი|
    block |ხატსა ჩემსა და ვასწავო მას ყოველი რომელი მოვიჴსენო ხოლო ამას ნუვის|
    block |აუწყებ თჳნიერ ადამისა|
  block
    block |ესე ჰრქუა ღმერთმან ანგელოზსა|
    block |მას და ანგელოზმან მან ჰრქუა ადამს|
    block |სიტყუაჲ ესე ხოლო ადამ დაიმარხა|
    block |სიტყუაჲ იგი გულსა შინა თჳსსა|
  block
    block |და ჭუოდეს ორნივე ადამ და|
    block |ცოლი მისი|
  block
    block |და იყო ჟამი იგი რამეთუ მოიკლა აბელი კაენისგან ძმისა მისისა და|
    block |ჰრქუა დასდვა ღმერთმან აღსასრლი ყოველთა კაცთა არა თუ სხუაჲ რაჲმე|
    block |იყო სიკუდილი იგი არამედ კლვაჲ იგი რომელ მოიკლა აბელ კაენისგან|
    block |და მისცა შურმან კაენისმან სიკუდილად რამეთუ ნათესავი გულარძნილი|
    block |იყო|
  block
    block |და იყვნეს ჟამნი რომელსა აღსრულ იყვნეს კაენ და აბელი ველსა|
    block |შინა მათსა მოვიდეს ორნი ეშმაკნი მსგავსნი აბელისი და კაენისი ხოლო|
    block |ეშმაკი იგი ეშმაკსა მას ესჯოდა განრისხნა მას ზედა და მოიღო მახჳლი|
    block |ქვისაგან რომელ იყო ქარწბია და უკუეთა ყელი და მოკლა იგი და|
    block |ვითარცა იხილა კაენმან სისხლი იგი მივიდა სწრაფით და აღიღო ქვაჲ|
    block |იგი ჴელითა თჳსითა ხოლო ვითარცა იხილა აბელმან მიმავალი მის ზედა|
    block |ევედრებოდა მას ნუ მომაკუდინებ ძმაო კაენ ხოლო მან არა ინება ვედრებაჲ|
    block |მისი და დასთხია სისხლი აბელისი წინაშე მისა|
  block
    block |და ჭუვოდეს ადამ და ევა რაოდენ ჟამ მწუხარებითა დიდითა|
  block
    block |და შემოდგომად ამისა შევიდა ადამი ცოლისა მიუდგა ევა და შვა|
    block |სეით მსგავსი ადამისი და ჰრქუა|
    block |ადამ ევას აჰა ესერა ვშევ ძე აბელის|
    block |წილ რომელი მოაკუდინა კაენმან წინაშე ჩემსა|
  block
    block |და ამისსა შემდგომად მერმეცა|
    block |ესხნეს ადამს ოცდაათ ძე და|
    block |ოცდაათ ასულ რამეთუ იყვნეს|
    block |ყოველნი წელნი ადამისნი ცხრაას|
    block |ოცდაათ წელ და მისგან განმრავლდეს|
    block |ქუეყანასა ზედა და დაეშენნეს მას|
    block |ზედა და ოდეს აღესრულა ცხრაას|
    block |ოცდაათი იგი წელი დასნეულდა|
    block |ადამ ღაღადყო ჴმითა დიდითა და|
    block |თქუა შემოკერბით ჩემდა ყოველნი|
    block |ნაშობნი ჩემნი და ვიხილნე იგინი|
    block |ვიდრე სიკუდილადმდე ჩემდა|
  block
    block |და შემოკრბეს მისსა ყოველნი|
    block |ნათსავნი მისნი რომელნი დამკჳდრებულ|
    block |იყვნეს და დაეპყრა სამი|
    block |ნაწილი ქუეყანისაჲ ნაშობთა მისთა|
    block |და შემოკრბეს ადამისსა ყოველნი|
    block |ნაშობნი მისნი რამეთუ დამკჳდრებულ|
    block |იყვნეს წინაშე კართა მისთა|
    block |ადგილსა მას რომელი ქმნა ადამ|
    block |რომელსა შევიდოდა და ილოცვიდა|
    block |ღმრთისა მიმართ|
  block
    block |და ჰრქუეს ძეთა მისთა|
    block |რაჲ არს ესე მამაო ადამ ანუ ვითარ|
    block |დასნეულდეს კაცი მიუგო|
    block |სეით ძემან მისმან და ჰრქუა მამაო|
    block |ადამ რაჲ არს შენდა ანუმცა|
    block |მოგეჴსენა ნაყოფი იგი სამოთხისაჲ|
    block |და გულმან გითქუა და სჭუვი|
    block |მისთჳს უკუეთუ ეგრეთ არს მითხარ|
    block |მე და მივიდე წინაშე სამოთხესა|
    block |მას და გარდავისხა მტუერი|
    block |თავსა ჩემსა და ვტიროდი და ისმინოს|
    block |ჩემი ხოლო თუ ღმერთმან და|
    block |მოავლინოს ანგელოზი მისი და მომართუას|
    block |მე ნაყოფი სამოთხისაჲ|
    block |და მოგართუა შენ რაჲთა დასცხრე|
    block |ჭუვილისაგან შენისა და ჰრქუა|
    block |ადამ შვილო სეით არა ეგრე არს|
    block |არამედ სნეულ ვარ და მელმის მიუგო|
    block |სეით მამაო რაჲ არს სალმობაჲ|
    block |ანუ ვითარ გელმის ჰრქუა|
    block |ადამ სეითს შვილო ოდეს შეგუქმნა|
    block |ღმერთმან მე და დედაჲ შენი|
    block |და დამადგინა ჩუენ სამოთხესა|
    block |მას ფუფუნებისასა ხოლო ერთი|
    block |ნერგთაგანი იყო შუენიერი სამოთხესა|
    block |მას შინა რომლისა გუამცნო|
    block |ღმერთმან ჩუენ ვითარმედ ნუ სჭამთ|
  block
    block |და აცთუნა დედაჲ თქუენი გუელმან|
    block |და აჭამა მას რომლისაგან აწ|
    block |მოვკუდებით ჟამი ოდეს იყო მცველთა|
    block |მათ ანგელოზთაი და თაყუანისცემაჲ|
    block |ღმრთისაჲ აცთუნა იგი მტერმან|
    block |და ჭამა მისგან და მან მაცთუნა|
    block |მე შვილნო ჩემნო რამეთუ არა|
    block |უწყოდე და განგჳყო ჩუენ ღმერთმან|
    block |მე და დედასა შენსა|
    block |ევას რაჲთამცა დავიცევით იგი ხოლო|
    block |მე მომცა აღმოსავალით კერძო|
    block |და ჩრდილოჲთ დედასა თქუენსა|
    block |ევას მისცა სამხრით კერძო და დასავლით|
    block |და იყვნეს ჩუენ თანა თითოეულად|
    block |ი̃ბ ანგელოზნი ცვად|
    block |ჩუენდა ვიდრემ განთენებისა ჟამადმდე|
    block |ხოლო ყოველსა დღესა აღჴდიან|
    block |ზე და აღსლვასა ოდენ მათსა|
    block |აცთუნა დედაჲ შენი გულემან და|
    block |ხისა მისგანი აჭამაღა და იხილა|
    block |არცა მე ვრთე არცა ანგელოზნი|
    block |მეცა მაჭამა და არა გულისჴმავყავ|
    block |ოდეს ვჭამეთ განრისხდა ღმერთი|
    block |ჩუენდა და გურქუა შეურაცხჰყავთღა|
    block |ბრძანებაჲ ჩემი და მეცა|
    block |შეურაცხგყვნე თქუენ და მოავლინა|
    block |სამეოცდაათი სალმობაჲ ჩუენ ზედა|
    block |თუალთა და ყურთა ვიდრე|
    block |ფერჴთამდე გუემაჲ და სასწაულნი|
    block |დაუნჯებულნი საუნჯეთანი ესე მიყო|
    block |მე ღმერთმან წარსაწყმედელად|
    block |აღსრუ/ლებისა|
  block
    block |ამას რაჲ ეტყოდა ადამი ძესა|
    block |თჳსსა სეითს ღაღადყო და თქუა|
    block |რაჲმე ვყო დიდსა შრომასა შინა|
    block |ვარ ტირილით თქუა უფალო|
    block |ჩემო ადამ მომეც ზოგი სალმობათა|
    block |შენთაჲ და შრომაჲ ეგე შენი მე|
    block |ვიტჳრთო რამეთუ ჩემ გამო არს სალმობაჲ|
    block |შენი და მე შეგამთჳენ შრომანი|
    block |ეგე და ჰრქუა ადამ ევას აღდეგ|
    block |და მოვედ სეითის თანა ძისა|
    block |ჩემისა თანა სამოთხედ დაისხით|
    block |მიწაჲ თავსა თქუენსა და ტიროდეთ|
    block |წინაშე ღმრთისა რაჲთა წყალობაჲ|
    block |ყოს ჩუენ ზედა|
    block |და მოავლინოს ანგელოზი თჳსი სამოთხედ სადაცა არს|
    block |ხე იგი ცხოვრებისაჲ რომელსა გამოსდის ზეთი რაჲთა|
    block |კნინი გცეს ზეთი იგი და მომართუთ მე იგი აქა|
    block |და ვიცხო და განვისუენო სალმობათაგან ჩემთა მაშინღა|
    block |გაუწყო შენ ყოველი იგი სახე რომლითა|
    block |განვიცა/დენით|
  block
    block |ესე რა ესმა წარვიდეს სეით და ევა სადა იგი|
    block |იყო სამოთხე ადამისი სლვასა მისსა იხილა ნაშობთა|
    block |მისთაგანი რომელსა ჰბრძოდა მჴეცი და უკბენდა ყრმასა|
    block |მას მაშინ ტირილად იწყო ევა და თქუა ვაჲ ჩემდა|
    block |რამეთუ ოდეს მივიწიო მე დღესა მას სასჯელისასა|
    block |ყოველნი შეცოდებანი ჩემნი მწვიდნენ მე და|
    block |მრქუან პირველად შენ არა დაიმარხენ მცნებანი|
    block |ღმრთისანი|
  block
    block |ჴმა უყო ევა და ჰრქუა მჴეცსა მას ბოროტსა|
    block |ჵ მჴეცო უკეთურო არა გეშინის შენ იკადრებ და|
    block |დაჰბრძავ ხატსა ღმრთისასა ვითარ ეუფლე აღებად|
    block |პირისა შენისა ანუ ვითარ განაწონენ კბილნი შენნი ანუ|
    block |ვითარ არა მოიჴსენე პირველი იგი ბრძანებაჲ ღმრთისაჲ|
    block |და აღგიღებიეს პირი შენი ხატსა ღმრთისასა ზედა|
    block |მაშინ მიუგო მჴეცმან მან ევას და ჰრქუა მას არა|
    block |ჩუენისა ნგარებისაგან არს მდურვაჲ შენი და ტირილი|
    block |არამედ შენისა ნგარებისაგან არს მდურვაჲ შენი|
    block |და ტირილი რამეთუ პირველ დასაბამსა შენ ისმინე|
    block |მჴეცისა მის გუელისაჲ ვითარ იკადრე აღებად პირისა|
    block |შენისა და ჭამად ხისა მისგან რომლისა გამცნო შენ|
    block |ღმერთმან არაჭამაჲ ხოლო რომლისა გემოჲ ყოველთა|
    block |სახე იცვალების აწ შენ ვერ უძლო დათმენად უკუეთუ ვიწყო|
    block |სიტყუად და მხილებად შენდა მიუგო სეით და ჰრქუა|
    block |მჴეცსა მას დაიყავნ პირი შენი და დადუმენ მჴეცო და|
    block |განგუეშორე ჩუენ ხატისაგან ღმრთეებისა ვიდრე მუნ დღედმდე ოდეს|
    block |წარმოგადგინოს შენ ღმერთმან|
    block |მაშინღა ჰრქუა მჴეცმან სეითს აჰა ესერა მე შენ განგეშორები|
    block |ხატისაგან ღმრთისა თუალთშეუდგამისაგან ღმრთისა|
  block
    block |და ოდეს დაუტევა ივლტოდა მჴეცი იგი სეითისაგან და მოვიდა|
    block |კაცი წყლული ტალავარსა მას ადამისსა მამისა თჳსისა ხოლო|
    block |სეით წარვიდა ევასთანა სამოთხედ და ტიროდეს ზღუდესა თანა|
    block |სამოთხისასა და მუნ ილოცვიდეს ღმრთისა იმართ რაჲთამცა|
    block |მოავლინა ანგელოზი თჳსი რომელ არს სულთა ზედა და ჰრქუა სეითს კაცო|
    block |ღმრთისაო ნუ შურები ლოცვასა მაგას ხისა მისთჳს ზეთისხილთაისა|
    block |ცხებად მამისა შენისა ადამისსა აწვე არა ყოფად|
    block |არს არამედ მერმეთა მათ ჟამთა ოდეს აღესრულოს ხუთათასი|
    block |წელი ხოლო მეხუთათასესა და ნახევარსა წელსა მოვიდეს ქუეყანად|
    block |საყუარელი ძე ღმრთისაჲ ქრისტე აღსრულებად გუამისა|
    block |მის ადამისა დაცემისა მისგან გარდასლვითა მცნებათაჲთა|
    block |მოვიდეს და ნათელიღოს იორდანესა მდინარესა და ოდეს|
    block |მიერ წყლით გამოვიდეს ზეთითურთ და სცხოს იგი მას და ყოველთა|
    block |ნათესავთა მისთა რაჲთა აღდგენ ჟამსა მას აღდგომისასა|
    block |თქუა უფალმან შევიყვანნე მუნ სამოთხედ და ვსცხო მას საცხებელი|
    block |ესე ხოლო აწ მივედ მამისა შენისა ადამისა რამეთუ|
    block |აღსრულებულ არიან დღენი ჟამთა მისთანი სამ დღე გამოვიდეს|
    block |სული გუამისაგან მისისა და იხილნეს საკჳრველებანი მრავალნი|
    block |ცათა შინა|
  block
    block |ესე რაჲ ჰრქუა ანგელოზმან მან და დაეფარა ნერგსა მას|
    block |ქუეშე სამოთხისასა ხოლო სეით და ევა წარვიდეს ტალავარსა მას|
    block |ადამისსა და ტიროდა ადამ წყლულებასა მას მჴეცისასა და|
    block |ჰრქუა ევას რაჲ მეყო ჩეუნ რამეთუ მოიწია ჩუენ ზედა გუემაჲ|
    block |და ყოვლისა ნათესავისა ჩუენისა რამეთუ რაჲ არიან შეცოდებანი|
    block |შენნი აუწყენ შვილთა შენთა რამეთუ ჩუენ მოვკუდეთ მე|
    block |და შენ და განეფინნენ ჭირნი ქუეყანასა ზედა|
  block
    block |ყოველნი ნათესავნი რომელნი არიან გამოსრულნი ჩუენგან გუწყევდენ|
    block |ჩუენ და თქუან ვითარმედ მამადედათა|
    block |ჩუენთა მოიღეს ჭირი ესე ჩუენ|
    block |ზედა|
  block
    block |მაშინ ტირილად იწყო ევა და|
    block |თქუა ისმინეთ აწ ჩემი შვილნო|
    block |ჩემნო და გითხრა თქუენ ვითარ|
    block |შევიტყუვენით და იყო მამაჲ თქუენი|
    block |სცვიდა თჳსსა სამოთხისა ნაწილსა|
    block |აღმოსავლით და ჩრდილოჲთ|
    block |ხოლო მე ვსცევდი თჳსსა ნაწილსა|
    block |დასავალით და სამხრით და მოვიდა|
    block |ეშმაკი ნაწილსა ადამისსა და იყვნენ|
    block |მუნ მჴეცნი რამეთუ მჴეცნიცა|
    block |განგჳყვნა უფალმან მამალი ყოველი|
    block |მისცა ადამს და დედალი ყოველი|
    block |მომცა მე და თჳითოეულად ვზრდიდით|
    block |მას ოდეს მოვიდა ეშმაკი ნაწილსა|
    block |მას მამისა თქუენისასა მოუწოდა|
    block |ეშმაკმან გუელსა მას და ჰრქუა|
    block |აღდეგ და მოვედ ჩემდა და გაუწყო|
    block |შენ სარგებელი სუტყჳსაჲ|
  block
    block |მაშინ მოვიდა გუელი იგი და|
    block |ჰრქუა ეშმაკმან გუელსა მას ვითარმედ|
    block |უბრძნეს ხარ შენ ყოველთა პირუტყვთა|
    block |და მოსრულ ვარ განცდად|
    block |მეცნიერებისა შენისა რამეთუ ადამმან|
    block |მისცის საზრდელი ყოველთა პირუტყუთა|
    block |ეგრეცა შენ ზედა|
    block |ოდესიგი მოვიდიან ყოველნი პირუტყუნი|
    block |თაყუანისცემად ადამისა დღითიდღე|
    block |და დილითიდილად ყოველსა|
    block |დღესა მიხჳდი შენცა თაყუანიცემად|
    block |პირველად მისსა შენ დაბადებული ხარ დიდი ესე და|
    block |კნინსა მას თაყუანიცემა და რაჲსა|
    block |სჭამ ნარჩევსა და შეურაცხსა და|
    block |არანაყოფთა კეთილთა სამოთხისათა|
    block |არამედ მოვედ და ისმინე ჩემი რაჲთა|
    block |გამოვხადო იგი გარეშე ზღუდესა სამოთხისასა|
  block
    block |და შთაეცუა გუელსა მას ეშმაკი|
    block |შთამოჰკიდა თავი თჳსი ზღუდესა|
    block |მას სამოთხისასა ღაღადყო|
    block |და თქუა ჰაჲ შენდა დედაკაცო|
    block |რომელიეგე ხარ სამოთხესა ფუფუნებისასა|
    block |რომელიეგე ბრმა ხარ მოვედ|
    block |ჩემდა და გრქუა რაჲმე სიტყუაჲ საიდუმლოჲ|
    block |და ვითარ მივედ მრქუა|
    block |მე ევა და ვარქუ აჰა ესერა ვარ|
    block |მომიგო და მრქუა მე რასა ზამ შენ|
    block |სამოთხესა შინა მიუგე და ვარქუ|
    block |ღმერთმან დამადგინა ცვად სამოთხისა და ჭამად მომიგო ეშმაკმან|
    block |მან და მრქუა მე პირითა გუელისაჲთა|
    block |კეთილად შჭამთ თქუენ ნაყოფსა|
    block |ყოვლისაგან ხისა რომელ არს სამოთხესა|
    block |მას შინა მიუგე და ვარქუ|
    block |მე ვჭამ ყოველსავე ნაყოფსა გარნა|
    block |ერთისა მის ხისა ხოლო რომელ|
    block |არს შუა სამოთხესა ამას რამეთუ|
    block |ღმერთმან გუამცნო ჩუენ ვითარმედ|
    block |ნუ შჭამთ მისგანსა რაჲთა არა სიკუდილითა|
    block |მოკუდეთ|
  block
    block |მაშინ მრქუა გუელმან მან ვჭუვი|
    block |მე თქუენთჳს რამეთუ ხართ|
    block |თქუენ ვითარცა პირუტყუნი შურდა|
    block |თქუენი ღმერთსა და არა გაუფლნა|
    block |თქუენ ხოლო მე არა მნებავს უმეცრებაჲ|
    block |თქუენი არამედ მივედ და ჭამე|
    block |და იხილო დიდებულებაჲ იგი რომელ|
    block |ყოფად არს შენ თანა ხოლო მე ვარქუ|
    block |მეშინის მე ნუუკუე მოვკუდე|
    block |ვითარცა თქუა ღმერთმან მომიგო|
    block |გუელმან მან და მრქუა რაჲარს|
    block |სიკუდილი ანუ ვითარ მოკუდის|
    block |სიკუდილი ცხორებაჲ არს მიუგე და|
    block |ვარქუ არა უწყი მე მომიგო და|
    block |მრქუა ცხოველ არს ღმერთი რაჲთა|
    block |არა მოჰკუდეთ არამედ რომელსა|
    block |ჟამსა სჭამოთ განეხუნენ თუალნი|
    block |თქუენნი და იყვნეთ მეცნიერ ვითარცა|
    block |ღმერთი კეთილისა და ბოროტისა|
    block |უწყოდა ღმერთმან რამეთუ|
    block |მსგავს მისა იყვენით და შურდა|
    block |ღმერთსა თქუენი მისთჳს გრქუა|
    block |თქუენ ღმერთმან ვითარმედ ნუ|
    block |სჭამთ მისგანსა მივედ ხესა მას|
    block |და იხილე გარემოჲს მისსა დიდებულებაჲ|
    block |მისი ხოლო მე ვითარცა მივედ|
    block |და ვიხილე გარემო მისა დიდებულებაჲ|
    block |მისი და ვთქუ კეთილ არს|
    block |ხე ესე და საცნაურ არს თუალთა|
    block |ჩემთა ნაყოფი მისი ხოლო მე მიყოფად|
    block |ჴელისა და მოღებად მეშინის|
    block |ხოლო შენ თუ არა გეშინის მომართუ|
    block |მე და ვჭამო და ვცნა უკუეთუ ჭეშმარიტ|
    block |არიან სიტყუანი შენნი ესე ანუარა|
    block |მომიგო გუელმან მან და|
    block |მრქუა მოვედ და განმიღე მე კარი|
    block |და გცე შენ მისგანი და ვითარ მივედ|
    block |და განუღე კარი და ვითარცა|
    block |შემოვიდა სამოთხედ წარვიდა და|
    block |დადგა მცირედ მიუგე და ვარქუ მას|
    block |რაჲსა სდგა|
  block
    block |ხოლო მან შვილნო ჩემნო იწყო|
    block |ზაკუად ჩემდა მომართ მომიგო|
    block |და მრქუა ამისთჳს ვდეგ მე რამეთუ|
    block |შევინანე ნუუკუე შენ გცე და სჭამო|
    block |და განგეხუნენ თუალნი შენნი და იყო|
    block |შენ ვითარცა ღმერთი და სცნა კეთილი|
    block |და ბოროტი და განჰლაღნე და|
    block |გშურდეს ადამისთჳს და არა აჭამო მას|
    block |და იყოს იგი ვითარცა პირუტყჳ|
    block |შენ წინაშე ვითარცა თქუენ იყვენით|
    block |წინაშე ღმრთისა რამეთუ შურდა|
    block |ღმერთსა თქუენი უკუეთუ გინებს|
    block |მეფუცე მე ჭეშმარიტად ვითარმედ|
    block |მე თუ გაჭამო შენ არა გშურდეს|
    block |ადამისთჳს ქმრისა შენისა არამედ|
    block |აჭამო და სცე მასცა მიუგე და ვარქუ|
    block |მას ფიცი არა ვიცი ვითარ გეფუცო|
    block |შენ და მრქუა მე თქუ ვფუცავ|
    block |ნერგთა მათ სამოთხისათა|
    block |და ქერობინთა ზედა რომელთა ზედა|
    block |ზის მამაჲ და გარდამოჴდის|
    block |სამოთხესა მას უკუეთუ ვჭამო და|
    block |ვცნა ყოველი არა მშურდეს არამედ|
    block |ვსცე ადამსცა და ოდეს მოიღო ჩემ|
    block |ზედა ფიცი შემკრა მე მცა ხისა|
    block |მისგანი და ვჭამე|
  block
    block |და ვეც მამასა თქუენსა და ვცანთ|
    block |რამეთუ შიშუელ ვართ|
  block
    block |და იყო რაჟამს მოვიდა ღმერთი|
    block |სამოთხედ დავემალენით პირისაგან|
    block |უფლისა რამეთუ შეგუემოსა ორთავე|
    block |ფურცელი ლეღჳსაჲ|
  block
    block |და უწოდა ღმერთმან ადამს|
    block |ადამ ადამ სადა ხარ და მან ჰრქუა|
    block |აქა ვარ უფალო რამეთუ შიშუელ|
    block |ვიყავ და დაგემალე ხოლო ღმერთმან|
    block |თქუა და ვინ გითხრა შენ რამეთუ|
    block |შიშუელ ხარ შენ გარნა მისგანი|
    block |რომლისა გამცენ არაჭამაჲ მისგანი|
    block |სჭამეა და მან ჰრქუა დედაკაცმან|
    block |ამან მცა და მიბრძანა მე ღმერთმან|
    block |რაჲესე ჰყავ და ვარქუ მე გუელმან|
    block |მაცთუნა|
  block
    block |და ჰრქუა ღმერთმან გუელსა|
    block |მას წარწყმდი შენცა და წყეულ|
    block |იყავ ყოველთა შორის პირუტყუთა|
    block |მოაკლდი საზრდელისაგან შენისა რომელსა|
    block |სჭამდი და მიწა იყავნ საჭმელად|
    block |შენდა ყოველთა დღეთა ცხორებისა|
    block |შენისათა მკერდითა და მუცლითა|
    block |შენითა ხჳდოდე შენ მოაკლდენ|
    block |შენგან ჴელნი და ფერჴნი შენნი|
    block |და ნუ იყვნენ ყურნი და ფრჩხილნი|
    block |შენნი და ნუ იყოფინ ნუცა ერთი|
    block |ასოჲ შენი დაგსაჯენ შენ პატიოსანმან|
    block |ჯუარმან რომელი აღიღოს ძემან|
    block |ჩემმან ქუეყანასა ზედა საცთურისა|
    block |მისთჳს აცთუნე არამედ შენ იყავ|
    block |კუალადვე მგლინავ და განსხეულ უკვეთურებითა|
    block |გულისა შენისაჲთა და|
    block |დავდვა მტერობაჲ შორისა შენსა და|
    block |შორის ნათესავისა მისგან დედაკაცისა|
    block |იგი უმზირდეს თავსა შენსა და|
    block |შენ უმზირდე ბრჭალსა მისსა ვიდრე|
    block |დღედმდე სასჯელისა|
  block
    block |ესე თქუა ღმერთმან და ბრძანა|
    block |ჩუენი ორთავე გამოვლინებაჲ სამოთხით|
    block |ევედრებოდა ადამ ანგელოზთა|
    block |და ჰრქუა მაცადეთ მე რაჲთა|
    block |ვევედრო უფალსა ვინ უწყის|
    block |თუ სინანული მცეს მე უფალმან|
    block |ამისთჳს რომელიესე ვყავ მე და არა|
    block |გამოვჴდე სამოთხით|
  block
    block |მაშინ დააცადეს ანგელოზთა გამოძიებაჲ|
    block |ჩუენი ევედრებოდა ადამ|
    block |უფალსა და თქუა გევედრები მომიტევე|
    block |მე უფალო რომელიესე ვყავ|
  block
    block |მაშინ ჰრქუა უფალმან ანგელოზთა|
    block |რაჲსა დააცადეთ გამოყვანებაჲ|
    block |ადამისი სამოთხით ნუუკუე ჩემი ბრალი|
    block |არსა ანუ თუ არა მართალი|
    block |ვსაჯე|
  block
    block |მაშინ დავარდეს ანგელოზნი ქუეყანასა|
    block |ზედა და ჰრქუეს თაყუანისცემით|
    block |უფალსა მართალ ხარ შენ|
    block |უფალო და წრფელ არს სასჯელი შენი|
    block |მოექცა უფალი და ჰრქუა ადამს|
    block |არა დატევებად ხარ შენ სამოთხესა|
    block |შინა მიუგო ადამ და ჰრქუა უფალსა|
    block |გევედრები შენ უფალო მეც მე|
    block |ხისა მისგან ცხორებისა რაჲთა ვჭამო|
    block |გამოსლვად ჩემდამდე მაშინ ეტყოდა|
    block |უფალი ადამს და ჰრქუა არღარა|
    block |მიიღო იგი ცხორებასა შენსა|
    block |დამიდგინებია ქერობინი მოტყინარე|
    block |და მახჳლი იქცევისი დაცვად|
    block |მაგისა შენთჳს რაჲთა არა გემო იხილო|
    block |და უკუდავ იყო და იქადოდი|
    block |ვითარმედ არა მოვკუდე მე უკუნისამდე|
    block |და ჰყო ბრძოლა რომელ ჰყო|
    block |მტერმან შენ ზედა უკუეთუ გახჳდე|
    block |სამოთხისაგან და დაიცვა თავი შენი|
    block |ყოვლისაგან ბოროტისა და სთქუა|
    block |ვითარმედ მოვჰკუდე და|
    block |სიკუდილისა აღვდგე მერმესა|
    block |მას მაშინღა მიგცე შენ ხისა მისგან|
    block |სამოთხისა და უკუდავ იყო უკუნისამდე|
    block |ესე რაჲ თქ უფალმან სამოთხესა|
    block |და ტიროდა მამაჲ თქუენი|
    block |წინაშე ანგელოზთა ხოლო მათ ჰრქუეს|
    block |მას რაჲ არს ანუ რაჲ გიყოთ შენ|
    block |მაშინ მიუგო უფალმან თქუენმან და|
    block |თქუა აჰა ესერა მე განვალ აწ გევედრები|
    block |თქუენ რაჲთა განსლვასა|
    block |ამას ჩემსა ა ღვიღო საკუმეველი სამოთხისაგან|
    block |რაჲთა ოდეს განვიდე შევსწირო საკუმეველი სულნელებისაჲ|
    block |და ისმინოს ჩემი ღმერთმან და|
    block |მიუტევეს ანგელოზთა და მოიღო საკუმეველი|
    block |სურნელი ოთხი ნარდინი|
    block |კროკონი ლერწამი და იამინდოჲ|
    block |ესე გამოიღო სამოთხით ადამ ქუეყანად|
  block
    block |ხოლო აწ შვილნო ჩემნო გაუწყე|
    block |თქუენ ესე სახე ყოველი რომელთა|
    block |შევიტყუენით და ამას გევედრებით|
    block |რაჲთა დაცუნეთ თავნი თქუენნი|
    block |და ნუ დააცდებთ კეთილის|
    block |ყოფასა|
  block
    block |ესე ღა თქუა ევა შორის შვილთა|
    block |თჳსთა ოდეს ეძინა ადამს სნეულებასა|
    block |მისსა და მეორესა დღესა გამოსლვად|
    block |იყო ული გუამისაგან მისისა|
    block |ჰრქუა ევა ადამს რადმე შენ|
    block |ხოლო მოჰკუდები და ცოცხალ ვარ|
    block |ანუ რაოდენ ჟამადმდე ვიყო ანუ|
    block |რაჲ ყოფად არს ჩემდა შემდგომად|
    block |სიკუდილისა შენისა მაუწყე მე მაშინ|
    block |ჰრქუა ადამ ევას ნურაჲ გჭირან|
    block |შენ რაჲცა ჰყავ უკუეთუ მოვკუდეთ|
    block |ორნივე შენცა დადებად ხარ ჩემ|
    block |თანა და თუ მე მოვკუდე ნუ შემძრავენ|
    block |ადგილით ჩემით ვიდრე ოდეს|
    block |ღმერთმან გიბრძანოს ჩემთჳს რამეთუ|
    block |არა დამიტეოს მე უფალმან არამედ|
    block |მოიძიოს ჭური რომელი შექმნა აღდეგ|
    block |და ილოცე ღმრთისა მიმართ|
    block |რაჲთა შეივედროს სული ჩემი ჴელთა|
    block |შემოქმედისა ჩემისათა რამეთუ არა|
    block |უწყი ვითარ შემთხუევად ვარ მე შემოქმედისა|
    block |ყოველთაჲსა ანუ თუ|
    block |მრისხავსა ანუ თუ შემიწყნარებს|
  block
    block |მაშინ აღდგა ევა და გამოვიდა|
    block |ადამისაგან და თქუა შეგცოდე|
    block |ღმერთო შეგცოდე და ვცოდე|
    block |წინაშე შენსა ვცოდე წინაშე რჩეულთა|
    block |ანგელოზთა შენთა ვცოდე წინაშე|
    block |ქერობინთა ვცოდე წინაშე|
    block |საკურთხეველსა სიწმიდისა შენისასა|
    block |ვცოდე წინაშე ნათესავთა ცისათა|
    block |ვცოდე წინაშე მფრინველთა ცისათა|
    block |ვცოდე წინაშე მჴეცთა ქუეყანისათა|
    block |შეგცოდე ღმერთო ყოვლითა ანგარებითა|
    block |ჩემითა ყოველთა შორის დაბადებულთა შენთა გევედრები|
    block |თქუენ ყოველთა დაბადებულთა|
    block |ცისათა და ქუეყანისათა ევედრებოდეთ|
    block |ჩემთჳს უფალსა ყოველთასა|
  block
    block |ილოცვიდა ოდენ ევა ფერჴთა|
    block |თჳსთა ზედა და მეყსეულად მოვიდა|
    block |მიქაელ ანგელოზი კაცებისა და|
    block |აღადგინა ევა და ჰრქუა აღდეგ სინანულისაგან|
    block |მაგის შენისა რამეთუ ადამ|
    block |ქმარი შენი გამოსრულ არს ჴორცთაგან|
    block |აღდეგ და იხილე სული მისი ვითარღა|
    block |ჰყავს შემოქმედსა თჳსსა|
  block
    block |აღდგა ევა და დაიდვა ჴელი პირსა|
    block |ზედა თჳსსა და ამაღლდა ანგელოზი|
    block |იგი და ჰრქუა ევას აღიხილენ თუალნი|
    block |შენნი და განეშორე ზრუნვათაგან|
    block |ქუეყანისათა ხოლო ევა ვითარცა|
    block |აღიხილნა თუალნი თჳსნი|
    block |ზეცად და იხილნა ეტლნი ცეცხლისანი|
    block |და ნათელი აღმავალი ოთხთა|
    block |ზედა ეგრე ბრწყინვალე იყვნენ|
    block |ვითარცა ვერარაჲ ემსგავსების|
    block |თქუმად ვერ შემძლებელ იყო განცდად|
    block |ვერცა მუცლით ვერცა ზურგით|
    block |და ანგელოზნი წინა უძღოდეს|
    block |ეტლთა მათ და ვითარცა მივიდეს|
    block |სადაცაიგი იყო მამაჲ დადგა ეტლი|
    block |იგი და სერაბინნი დგეს შორის მისსა|
    block |და შორის ეტლთა და ვიხილე მე ევა|
    block |სასაკუმევლე სამი ოქროჲსაჲ და სამნი|
    block |ანგელოზნი მოვიდეს სწრაფით საკურთხეველსა|
    block |ზედა მოიღეს ნაკუერცხალი|
    block |და შთაასხეს საკუმეველი ანგელოზთა|
    block |მათ მას ზედა და ვითარცა ჰბერვიდეს|
    block |აღვიდოდა კუამლი და დაჰფარნა|
    block |სამყარონი ცისანი აქებდეს ანგელოზნი|
    block |იგი და თაყუანისსცემდეს|
    block |ღაღადებდეს და იტყოდეს ღმერთო|
    block |მიუტევენ ადამს რამეთუ ხატი|
    block |შენი და ქმნილი ჴელთა შენთაჲ არს|
    block |და დაბადებული შენი არს და ვიხილენ|
    block |მე ევა ორნი ნათელნი დიდნი|
    block |შიშით დაცემულნი წინაშე მისსა და|
    block |ვტიროდე და ვარქუ ძესა ჩემსა სეითს|
    block |აღდეგ გუამისაგან მამისა|
    block |შენისა და მოვედ ჩემდა და იხილე|
    block |რომელი თუალთა შენთა არა უხილავს|
    block |ამისთჳს მამისა შენისა|
  block
    block |მაშინ აღდგა სეით და მივიდა|
    block |ევაჲსა დედისა თჳსისა და ჰრქუა|
    block |რად სტირ აღიხილენ თუალნი|
    block |შენნი და იხილენ შჳდნი სამყარონი|
    block |განხუმულნი და იხილე მსგავსებაჲ მამისა|
    block |ადამისი ვითარ ძეს იგი წინაშე|
    block |ღმრთისა და ყოველნი ანგელოზნი|
    block |ევედრებიან მისთჳს და იტყჳან მიუტევე|
    block |ღმერთო ადამს რამეთუ ხატი|
    block |შენი არს და მსგავსი რამეთუ შენ|
    block |შეჰქმენ|
  block
    block |ჵ შვილო ჩემო ნუმცა ინდოთა|
    block |მათ მისცემენ ნაქმართა სისხლისათა|
    block |რამეთუ იყვნეს იგინი წინაშე|
    block |ღმრთისა მიუგო ევას სეით და|
    block |ჰრქუა არა ეგრე დედაო არა|
    block |იცან ესე რომელთა ინდოებაჲ სთქუ|
    block |სისხლისფერთაჲ მათ მიუგო ევა და|
    block |ჰრქუა არა ვიცნი შვილო ჩემო|
    block |მიუგო სეით და ჰრქუა ესე არიან|
    block |მზე და მთოვარე და იგინი დავრდომილ|
    block |არიან და ევედრებიან ადამისთჳს|
    block |მამისა ჩემისა სადა არს|
    block |ნათელი იგი მზისაჲ რამეთუ არღარაჲ|
    block |არს მის თანა ანუ რადმე დაშავებულ|
    block |არს ეგრე მიუგო სეით და|
    block |ჰრქუა ევას რამეთუ განქარდა ნათელი|
    block |მისი წინაშე ღმრთისა ყოველთაჲსა|
    block |და შავა ნათელი მისი შიშისაგან|
    block |ღმრთისა|
  block
    block |ამას რაჲ ეტყოდა სეით ევას|
    block |მეყსეულად დიდმან ანგელოზმან დაჰბერა|
    block |საყჳრსა და აღემათნეს ანგელოზნი|
    block |რომელნი დაცემულ იყვნეს|
    block |პირსა ზედა თჳსსა ევედრებოდეს|
    block |ადამისთჳს ჴმაყვეს ჴმითა დიდითა და|
    block |თქუეს კურთხეულ ხარ უფალო|
    block |რომელმან შეიწყნარე პირველქმნული|
  block
    block |და ოდეს თქუეს ანგელოზთა ჴმაჲ ესე მოივლინა მისა ერთი სერაბინთაგანი|
    block |ექუსფრთე და მიიტაცა ადამი ტბასა მას ქეროვანისასა და განბანა|
    block |სამჯერ მოიყვანა იგი წინაშე ღმრთისა და იდვა იგი პირსა|
    block |ზედა თჳსსა ვიდრე სამ ჟამ ოდენ და შემდგომად მისსა მიყო ჴელი თჳსი|
    block |ღმერთმან საყდრით თჳსით და აღადგინა ადამი და მისცა მიქაელს და|
    block |ჰრქუა მას მიიყვანე ეგე მესამე საცასა სამოთხეს და დაუტევე წინაშე საკურთხეველსა|
    block |ვიდრე დღედმდე განგებისა რომელი მეგულვების ყოველთა|
    block |თანა ხორციელთა საყუარელისა ძისა ჩემისა თანა|
  block
    block |მაშინ მიქაელ წარიყვანა ადამი ადგილსა მას რომელსა უბრძანა ღმერთმან|
    block |და ყოველნი ანგელოზნი ფსალმუნებდეს ფსალმუნსა ანგელოზთასა აქებდეს|
    block |საკჳრველებასა მას მიტევებასა ადამისსა და აღთქუმასა მას მერმისასა|
  block
    block |შემდგომად ამისსა ღაღადყო მიქაელ ღმრთისა მიმართ და ღმერთმან|
    block |ბრძანა დაცემად საყჳრისა და შეკრებაჲ ყოველთა ანგელოზთაჲ წინაშე|
    block |ღმრთისა თითოეულად წესთა მათ რომელთა აქუნდა სასაკუმევლე და რომელთამე|
    block |აქუნდა საგალობლები და რომელნიმე საყჳრსა სცემდეს და აჰა|
    block |უფალი საბაოთისა აჰჴდა ქერობინთა ქართა ზედა და ანგელოზნი შჳდით|
    block |ცით წინა უძღოდეს მას და მოვიდეს ქუეყანად სადაცა ისხნეს ჴორცნი|
    block |ადამისანი და ყოველნი ანგელოზნი უგალობდეს და მოიწია პირველად სამოთხესა|
    block |თჳსსა და შეიძრნეს ყუავილნი სამოთხისანი სულნელებითა თჳსითა სულნელებისაგან|
    block |დიდებულის ღმრთისა დასულდეს ყოველნი ნაშობნი ადამისანი|
    block |გარნა სეით ხოლო არა რამეთუ ნაშობი იყო სიმდიდრისა ღმრთისაჲ|
    block |და ოდეს მოვიდა უფალი დავრდომილსა მას ზედა გუამსა ადამისსა|
    block |შეჭუვნა მას ზედა უფალი და ჰრქუა ჴმითა მწუხარებისაჲთა უკუეთუმცა|
    block |დაგემარხნეს მცნებანი ჩემნი არამცა დავრდომილ იყავ მაგას|
    block |ადგილსა არამედ სიხარული მისი ჭუვილად გარდავაქციო და მიგაქციო მას|
    block |მთავრობასა და დაგსუა შენ საყდართა ზედა მტერისა შენისათა რომელიგი|
    block |ჯდა მას ზედა რომლისა თანა იპოვა ამპრტავნებაჲ იგი გამოვარდეს|
    block |მაგას ადგილსა და შენ გიხილოს მაგას ადგილსა მჯდომარე საყდართა|
    block |ზედა და ამის შემდგომად უბრძანა ღმერთმან მიქაელს და მიავლინა|
    block |სამოთხეს რომელ არს მესამესა ცასა მოიხუნეს სამნი არმენაკნი სინდისანი|
    block |წარგრაგნილნი და ჰრქუა ღმერთმან მიქაელს და გაბრიელს განმარტენით|
    block |არმენაკნი ეგე და შეგრაგნეთ გუამი ადამისი და მოიღეთ საცხებელი|
    block |ზეთის ხილისაგან და დაასხით მაგას ზედა და შემოსეს იგი სამთა ანგელოზთა|
    block |და ოდეს შემოსეს გუამი იგი ადამისი ჰრქუა ღმერთმან მოიღეთ|
    block |გუამი იგი აბელისიცა და მოიხუენით სხუანიცა არმენაკნი და შემოსეთ|
    block |იგიცა რამეთუ შეუმოსელი იდვა მიერ დღითგან ვინაცა მოკლა იგი|
    block |კაენმან უკთურმან და უნდა დაფლვად ქუეყანასა და ვერ უძლო რამეთუ|
    block |აღმოვარდის ქუეყანით გუამი იგი მისი და ჴმაჲ ესმა ზეცით და|
    block |ჰრქუა მას ვერ დაეფლას ეგე ქუეყანასა არათუ პირველად ქმნილი მიიქცეს|
    block |ქუეყანად რომლისაგან შექმნეს მას ჟამსა მოიღო იგი რომელსამე|
    block |კლდესა ზედა და იდვა იგი მუნ ვიდრემდის მოკუდა ადამი მაშინ მოიღეს|
    block |და შემოსეს იგი ვითარცა მამაჲ თჳსი უბრძანა ღმერთმან აღებაჲ ორთავე|
    block |სამოთხით კერძო აღმოსავალით ადგილსა მას რომელსაცა აღიღო მიწაჲ|
    block |ღმერთმან და შექმნა ადამი და უბრძანა ღმერთმან აღმოთხრად მიქაელს|
    block |და მიავლინა ღმერთმან სამოთხედ შჳდნი ანგელოზნი და მოიღეს მრავალი|
    block |სულნელებაჲ სამოთხით და დაუპყრეს მათ და მოიხუნეს გუამნი ორთანივე|
    block |მათ შთასხნეს საფლავსა და დაფარეს და მიექცა ღმერთი და უწოდა ადამს|
    block |მიუგო გუამმან მან ადამისმან მიწით გამო და თქუა აჰა ესერა ფარაო|
    block |და ჰრქუა მას უფალმან აჰა ესერაცა გრქუა შენ ვითარმედ მიწა|
    block |ხარ და მიწად მიხჳდე შენ ხოლო აღდგომაჲ რომელ აღგითქუ აღგადგინო|
    block |ჟამსა აღდგომისასა ხოლო შემდგომად ამისსა მოიღო ღმერთმან ბეჭედი იგი სამკედელი და|
    block |დაბეჭდა სამარე იგი ადამისი და ჰრქუა ნუმცა ვინ შეეხების ექუსთა ამათ|
    block |დღეთა ვიდრემდე მოიქცეს გუერდი შენი შენდავე|
  block
    block |მაშინღა ღმერთი აღჴდა ზეცად და ანგელოზნი თჳთოეულად წესთა|
    block |თჳსთა ზედა ხოლო ევა დასულებულ იყო ესერა ყოველი იხილა ტიროდა|
    block |ევა და უნდა ხილვაჲ სადა დადვეს ადამი რამეთუ არა უწყოდა ოდეს|
    block |გარდამოჴდა უფალი ქუეყანად არა ყოველთა ხეთა სამოთხისათა|
    block |სურნელებაჲ სურნელებისა მისგან ყოველნი დასულბეს ვიდრე|
    block |შემოსადმდე და დამარხვად ადამისა არავინ აგრძნა სეითისა ხოლო და|
    block |ილოცვიდა ევა ტიროდა რაჲთამცა მიიყვანეს და უჩუენეს სადა დადვეს|
    block |ადამ და ოდეს აღასრულა ლოცვაჲ იგი თქუა უფალო ნუ უცხო მყოფ მე|
    block |ადგილისა მისგან ადამისისა არამედ ბრძანე ჩემიცა მის თანა ვითარცა|
    block |ორნივე ვიყვენით სამოთხესა შინა განუშორებელად ურთიერთას სიკუდილსა|
    block |მას ჩუენსა ნუ განმაშორებ არამედ სადაც იგი დასდევ მუნცა მე და|
    block |შემდგომად ლოცვისა მისისა აღმოუტევა სული|
  block
    block |და მოვიდა მიქაელ ანგელოზი და ასწავა სეითს ვითარ შეჰმოსოს ევას|
    block |მოვიდეს სამნი ანგელოზნი და აღიღეს გუიმი ევაჲსი და დადვეს სადაცაიგი|
    block |დადვეს გუამი ადამისი შემდგომად ამისა ეტყოდა მიქაელ ანგელოზი|
    block |შემოსეთ ყოველი მკუდარი რომელი მოკუდეს ესრეთ ვიდრე აღსასრულადმდე|
    block |ყოველთა კაცთასა ოდეს ასწავა სეითს ესე ყოველი ამაღლდა ზეცად|
    block |სეითისგან და ჰრქუა მას უფროჲს ხუთისა დღისა არა იგლოვდეთ|
    block |მკუდართა ზედა ხოლო დღესა მას მეშჳდესა განმხიარულდეთ რამეთუ მას|
    block |დღესა განისუენა ღმერთმან ყოველთაგან მისთა რომელ ქმნნა უფალმან|
    block |რომლისაჲ არს დიდებაჲ და პატივი და თაყუანისცემაჲ თანა მამით და სულით|
    block |წმიდით აწ და მარადის და უკუნითი უკუნისამდე ამინ|
  block
    block ||
