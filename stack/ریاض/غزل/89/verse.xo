
block |صبح ہے رات کہاں اب وہ کہاں رات کی بات|
  block
    block |صبح ہے رات کہاں اب وہ کہاں رات کی بات|
    block |بات ہی بات تو ہے بیٹھ بھی لو بات کی بات|
  block
    block |عرش پر رہتے ہیں کیا کعبے کے رہنے والے|
    block |کوئی سنتا ہی نہیں اہل خرابات کی بات|
  block
    block |یہ کوئی بات ہے خم ساتھ لئے واعظ آئے|
    block |اور پھر میں نہ سنوں قبلۂ حاجات کی بات|
  block
    block |پھوٹ کر روتے ہوئے دیکھ لیا ہے مجھ کو|
    block |چھیڑنے کو مرے ہر وقت ہے برسات کی بات|
  block
    block |وہی ابھری ہے شکن بن کے جبیں پر تیری|
    block |گڑ گئی دل میں ترے کیا کسی بد ذات کی بات|
  block
    block |نہ کھلا یہ کہ کہاں شب کو بچھائی تھی بساط|
    block |غیر کی چال کا کچھ ذکر تھا کچھ بات کی بات|
  block
    block |جب کہا میں نے کہو غیر کے گھر کا کچھ حال|
    block |بولے جھنجھلا کے نکالی وہی بے بات کی بات|
  block
    block |کہیں ایسا نہ ہو آ جائے ترس آپ کو کچھ|
    block |آپ سنئے نہ کسی مورد آفات کی بات|
  block
    block |ظرف بے مے سے پلائی تو حرم میں پھیلی|
    block |پھیلتی جلد ہے کچھ اہل کرامات کی بات|
  block
    block |رات کعبے میں گئی قلقل مینا بن کر|
    block |نہ تو چھپتی ہے نہ دبتی ہے خرابات کی بات|
  block
    block |کوستے ہیں وہ بری طرح جو کہتا ہوں ریاضؔ|
    block |رات بھر آج بھی ہوتی رہی کل رات کی بات|