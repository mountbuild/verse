
block |ہمیں پینے پلانے کا مزا اب تک نہیں آیا|
  block
    block |ہمیں پینے پلانے کا مزا اب تک نہیں آیا|
    block |کہ بزم مے میں کوئی پارسا اب تک نہیں آیا|
  block
    block |ستم بھی لطف ہو جاتا ہے بھولے پن کی باتوں سے|
    block |تجھے اے جان انداز جفا اب تک نہیں آیا|
  block
    block |دم آخر تھے بالیں پہ جو آنے کو وہ آئے بھی|
    block |تو ہنس کر کہہ گئے وقت دعا اب تک نہیں آیا|
  block
    block |سحر ہوتے بجھائے کون اے شمع لحد تجھ کو|
    block |کوئی جھونکا نسیم صبح کا اب تک نہیں آیا|
  block
    block |خدا جانے ہوا کیا کوچۂ جاناں میں دل جا کر|
    block |مرا بھولا ہوا بھٹکا ہوا اب تک نہیں آیا|
  block
    block |گیا تھا کہہ کے یہ قاصد کہ الٹے پاؤں آتا ہوں|
    block |کہاں کمبخت جا کر مر رہا اب تک نہیں آیا|
  block
    block |جسے تم کوستے ہو عمر اس کی اور بڑھتی ہے|
    block |تمہیں سب کچھ تو آیا کوسنا اب تک نہیں آیا|
  block
    block |ستم کرنا دغا کرنا کہ وعدے کا وفا کرنا|
    block |بتاؤ کیا تمہیں آیا ہے کیا اب تک نہیں آیا|
  block
    block |کسی نے کوئی دشمن میں چھپا ڈالا مٹا ڈالا|
    block |گلی تو آئی ان کا نقش پا اب تک نہیں آیا|
  block
    block |یہ کیا انصاف ہے صیاد چھوڑے قید سے مجھ کو|
    block |کہ ایسا کوئی مرغ خوش نوا اب تک نہیں آیا|
  block
    block |بتا دیں آ گیا کیا تم کو اس اٹھتی جوانی میں|
    block |بتا دیں کان میں چپکے سے کیا اب تک نہیں آیا|
  block
    block |بتان نازنیں جب دیکھتے ہیں مجھ سے کہتے ہیں|
    block |تمہاری جان پر قہر خدا اب تک نہیں آیا|
  block
    block |کیا حسرت سے رخصت صبح کے تاروں کو یہ کہہ|
    block |کہ جس کا شام سے تھا آسرا اب تک نہیں آیا|
  block
    block |یہ غفلت ہے کہ محشر میں بھی آنکھیں بند ہیں میری|
    block |سمجھتا ہوں یہی روز جزا اب تک نہیں آیا|
  block
    block |نہ پھوٹی کوئی کوپل تک مری شاخ نشیمن میں|
    block |خزاں کے بعد موسم دوسرا اب تک نہیں آیا|
  block
    block |دیا ہو تو دیا ہو کچھ پیام شوق آنکھوں نے|
    block |مرے لب پر تو حرف مدعا اب تک نہیں آیا|
  block
    block |اس ابھرے ابھرے جوبن پر یوں ہی وہ بیٹھے رہ جاتے|
    block |انہیں اٹھتی جوانی کا مزا اب تک نہیں آیا|
  block
    block |وہ دن آئے مرے سرکار اہل بزم سے پوچھیں|
    block |کہاں ہے کیوں ریاضؔ خوش نوا اب تک نہیں آیا|