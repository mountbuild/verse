
block |الفت میں عیاں سوز بتاں ہو نہیں سکتا|
  block
    block |الفت میں عیاں سوز بتاں ہو نہیں سکتا|
    block |یہ آگ ہے ایسی کہ دھواں ہو نہیں سکتا|
  block
    block |کیا پارۂ دل کوئی زباں ہو نہیں سکتا|
    block |کیا اڑ کے لہو رنگ فغاں ہو نہیں سکتا|
  block
    block |او جلوہ‌‌ گہ طور کے کھل کھیلنے والے|
    block |کیا دل کوئی خلوت کا مکاں ہو نہیں سکتا|
  block
    block |مجھ کو ہے لب جام شکستہ بھی مہ عید|
    block |ساقی یہ ہلال رمضاں ہو نہیں سکتا|
  block
    block |جوبن سے ہے مسکی ہوئی محرم کا اشارہ|
    block |یہ دن وہ ہیں کوئی نگراں ہو نہیں سکتا|
  block
    block |جانے میں وہاں آندھی ہے اے آہ رسا تو|
    block |کیا اشک رواں سیل رواں ہو نہیں سکتا|
  block
    block |دن اور جگہ اور ہو اے داور محشر|
    block |انصاف حسینوں کا یہاں ہو نہیں سکتا|
  block
    block |دیوانۂ لیلیٰ کو نہ لیلیٰ سے رہا کام|
    block |کچھ اور بلا ہے خفقاں ہو نہیں سکتا|
  block
    block |جو دام اٹھیں حسن جوانی کے وہ کم ہیں|
    block |سودا یہ کسی طرح گراں ہو نہیں سکتا|
  block
    block |بت خانے بنا کرتے ہیں کس طرح مساجد|
    block |جب نغمۂ ناقوس اذاں ہو نہیں سکتا|
  block
    block |دیوانوں کا انداز اڑاتے ہیں عنادل|
    block |دیوانے میں یہ رنگ فغاں ہو نہیں سکتا|
  block
    block |یہ جان کو میری ہے عذاب آٹھ پہر کا|
    block |دل سا بھی کوئی آفت جاں ہو نہیں سکتا|
  block
    block |ہیں پیری و طفلی و جوانی کے مزے اور|
    block |دنیا سا کوئی اور جہاں ہو نہیں سکتا|
  block
    block |بدلے ہوئے ہیں چرخ کے سب چاند ستارے|
    block |وہ وصل کی راتیں وہ سماں ہو نہیں سکتا|
  block
    block |بننے کو ریاضؔ آپ بنیں کوہ کن و قیس|
    block |ہیں ساختہ باتیں خفقاں ہو نہیں سکتا|