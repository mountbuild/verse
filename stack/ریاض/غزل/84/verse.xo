
block |بت اپنے آپ کو کیا جانے کیا سمجھتے ہیں|
  block
    block |بت اپنے آپ کو کیا جانے کیا سمجھتے ہیں|
    block |مرا خدا انہیں سمجھے خدا سمجھتے ہیں|
  block
    block |ادا شناس کی اپنے ادا سمجھتے ہیں|
    block |کہ بے کہے وہ مرا مدعا سمجھتے ہیں|
  block
    block |سمجھنے والے تمہاری ادا سمجھتے ہیں|
    block |وہ اور کچھ ہے جسے سب قضا سمجھتے ہیں|
  block
    block |فلک کا نام نہ لے کوئی سامنے ان کے|
    block |وہ اس کے ذکر کو اپنا گلا سمجھتے ہیں|
  block
    block |مجھے یہ آپ کے سر کی قسم نہ تھا معلوم|
    block |کہ آپ بھی رہ و رسم وفا سمجھتے ہیں|
  block
    block |یہ شوخیاں بھی حسینوں کی کیا قیامت ہیں|
    block |شب وصال کو روز جزا سمجھتے ہیں|
  block
    block |یہ دن شباب کے ہیں کوئی کیا کہے ان کو|
    block |ابھی وہ کچھ نہیں اچھا برا سمجھتے ہیں|
  block
    block |تمہارے کھوئے ہوؤں کا عجیب مسلک ہے|
    block |جو راہزن بھی ملے رہنما سمجھتے ہیں|
  block
    block |شب وصال مرے ہم نشیں سے فرمایا|
    block |یہی تو ہیں جو ہمیں بے وفا سمجھتے ہیں|
  block
    block |خدا کرے کہیں موقع سے مجھ کو مل جائیں|
    block |یہی حسیں جو مجھے پارسا سمجھتے ہیں|
  block
    block |ہمیں یہ حق ہے ترا منہ بھی چومتے جائیں|
    block |کہ تیرے شکوۂ بے جا بجا سمجھتے ہیں|
  block
    block |نہ منع کر مے و معشوق سے ہمیں واعظ|
    block |کہ ہم شباب میں سب کچھ روا سمجھتے ہیں|
  block
    block |خدا کی شان یہ کوٹھوں کے بیٹھنے والے|
    block |ہماری آہ کو اب نارسا سمجھتے ہیں|
  block
    block |ریاضؔ عشق میں کافر بتوں کے ہے بے خود|
    block |مزا یہ ہے وہ اسے پارسا سمجھتے ہیں|