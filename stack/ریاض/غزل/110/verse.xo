
block |مکان ملتے ہیں کیا لا مکاں نہیں ملتا|
  block
    block |مکان ملتے ہیں کیا لا مکاں نہیں ملتا|
    block |نشان لاکھ ہیں لیکن نشاں نہیں ملتا|
  block
    block |کہیں بھی جائیں کہاں آسماں نہیں ملتا|
    block |لحد ہی ایک جگہ ہے جہاں نہیں ملتا|
  block
    block |ہوئی ہے روشن اسی سے ہماری پیشانی|
    block |جبین عرش کو جو آستاں نہیں ملتا|
  block
    block |سنی ہے میں نے بھی رنگیں نوائی ناقوس|
    block |گلے سے میرے یہ وقت اذاں نہیں ملتا|
  block
    block |یہ چاہتا ہوں کہ بے منہ کے آبلوں سے نبھے|
    block |کہیں بھی خار کوئی بے زباں نہیں ملتا|
  block
    block |بہار آتے ہی پھولوں نے چھاؤنی چھائی|
    block |کہ ڈھونڈھتا ہوں مجھے آشیاں نہیں ملتا|
  block
    block |یہ کہہ رہا ہے ترنم ہوا کی موجوں کا|
    block |خموش پھولوں کا حسن بیاں نہیں ملتا|
  block
    block |یہ شب گزار حرم ہے ضرور اے ساقی|
    block |کسی سے رات کو پیر مغاں نہیں ملتا|
  block
    block |چلے نہ کام بھرے خم اگر نہ ساتھ چلیں|
    block |حرم کی راہ میں کوسوں کنواں نہیں ملتا|
  block
    block |شفق کھلی نہ سر قبر پائے رنگیں سے|
    block |زمیں سے جھک کے کبھی آسماں نہیں ملتا|
  block
    block |خدا کے واسطے پہنچا دے کوئی منزل تک|
    block |بچھڑ گیا ہوں مجھے کارواں نہیں ملتا|
  block
    block |زبان حال میں ان کی عجب لطافت ہے|
    block |کسی سے پھولوں کا حسن بیاں نہیں ملتا|
  block
    block |چلے نہ ہاتھ گلے پر تو خود ہی چل جائے|
    block |انہیں گلا ہے کہ خنجر رواں نہیں ملتا|
  block
    block |ریاضؔ چھانٹ لیا اس نے مجھ سے بوڑھے کو|
    block |کوئی بھی دختر رز کو جواں نہیں ملتا|