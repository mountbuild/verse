
block |مے رہے مینا رہے گردش میں پیمانہ رہے|
  block
    block |مے رہے مینا رہے گردش میں پیمانہ رہے|
    block |میرے ساقی تو رہے آباد مے خانہ رہے|
  block
    block |حشر بھی تو ہو چکا رخ سے نہیں مٹتی نقاب|
    block |حد بھی آخر کچھ ہے کب تک کوئی دیوانہ رہے|
  block
    block |کچھ نہیں ہم دل جلوں کی بے قراری کچھ نہیں|
    block |تیری محفل وہ ہے جس میں شمع پروانہ رہے|
  block
    block |گورے ہاتھوں میں بنے چوڑی خط ساغر کا عکس|
    block |تیرے دست ناز میں نازک سا پیمانہ رہے|
  block
    block |کم سے کم اتنا اثر ہو جو سنے آ جائے نیند|
    block |بیکسوں کی موت کا ہونٹھوں پر افسانہ رہے|
  block
    block |رات جو جا بیٹھتے ہیں روز ہم مجنوں کے پاس|
    block |پہلے ان بن رہ چکی ہے اب تو یارانہ رہے|
  block
    block |حشر ہو تم شرم کے پتلے نہ بننا حشر میں|
    block |چال اٹھلائی ہوئی انداز مستانہ رہے|
  block
    block |تاب اس کی لا نہیں سکتے کبھی نازک دماغ|
    block |بار سر ہے دور سر سے تاج شاہانہ رہے|
  block
    block |ان کے کہنے سے کبھی یوں کہہ لیے دو چار شعر|
    block |رات دن فکر سخن میں کوئی دیوانہ رہے|
  block
    block |ان بتوں کے چلتے ہم نے دل کو پتھر کر لیا|
    block |بت رہے کوئی نہ یا رب کوئی بت خانہ رہے|
  block
    block |طور پر آ میں نہ میرے سامنے یوں ہی سہی|
    block |ہاں ذرا طرز تکلم بے حجابانہ رہے|
  block
    block |زندگی کا لطف ہے اڑتی رہے ہر دم ریاضؔ|
    block |ہم ہوں شیشے کی پری ہو گھر پری خانہ رہے|