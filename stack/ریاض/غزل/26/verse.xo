
block |یہ کافر بت جنہیں دعویٰ ہے دنیا میں خدائی کا|
  block
    block |یہ کافر بت جنہیں دعویٰ ہے دنیا میں خدائی کا|
    block |ملیں محشر میں مجھ عاصی کو صدقہ کبریائی کا|
  block
    block |یہ مجھ سے سخت جاں پر شوق خنجر آزمائی کا|
    block |خدا حافظ مرے قاتل تری نازک کلائی کا|
  block
    block |نہ ہو پہلو میں میرے دل تو کوئی بات کیوں پوچھے|
    block |یہی تو اک ذریعہ ہے حسینوں تک رسائی کا|
  block
    block |تم اچھے غیر اچھا غیر کی تقدیر بھی اچھی|
    block |یہ آخر ذکر کیوں ہے میری قسمت کی برائی کا|
  block
    block |وہ کیا سوئیں گے غافل ہو کے شب بھر مرے پہلو میں|
    block |انہیں یہ فکر ہے نکلے کوئی پہلو لڑائی کا|
  block
    block |ہزاروں دیدہ و دل بام لاکھوں طور سے بڑھ کر|
    block |کروڑوں جلوہ گاہیں شوق تو ہو خود نمائی کا|
  block
    block |قفس میں اب کہاں وہ انبساط صبح آزادی|
    block |چمن تک لطف تھا صیاد میری خوشنوائی کا|
  block
    block |اشارے پر ترے چل کر یہ لائے رنگ مشکل ہے|
    block |ابھی محتاج ہے خنجر ترے دست حنائی کا|
  block
    block |کوئی کیا جائے جنت میں کہ اس نے طول کھینچا ہے|
    block |قیامت پر بھی سایہ پڑ گیا روز جدائی کا|
  block
    block |وہ دن بھی آئے ہم ہوں اور گلیاں ہوں مدینے کی|
    block |گدایانہ صدا ہو ہاتھ میں کاسہ گدائی کا|
  block
    block |بنائی کیا بری گت مے کدے میں بادہ نوشوں نے|
    block |ریاضؔ آئے تھے کل جامہ پہن کر پارسائی کا|