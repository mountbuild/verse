
block |ہمارے دل میں کوئی آرزو نہیں باقی|
  block
    block |ہمارے دل میں کوئی آرزو نہیں باقی|
    block |ہمارے پھول میں اب رنگ و بو نہیں باقی|
  block
    block |بہت کہی دل ناداں عدو نہیں باقی|
    block |مرا عدو مرے پہلو میں تو نہیں باقی|
  block
    block |تمہارے تیر کی اب آرزو نہیں باقی|
    block |ہوا ہے پیپ کلیجہ لہو نہیں باقی|
  block
    block |یہ مے کدہ ہے کہ مسجد یہ آب ہے کہ شراب|
    block |کوئی بھی ظرف برائے وضو نہیں باقی|
  block
    block |دھرا ہے کیا مرے گھر میں کہ محتسب لے گا|
    block |پر از شراب وہ جام و سبو نہیں باقی|
  block
    block |وہ رہ کے غیر کی صحبت میں ہو گئے کچھ اور|
    block |وہ بات پچھلی سی اگلی سی خو نہیں باقی|
  block
    block |تھکا پڑا ہوں تو واماندگی یہ کہتی ہے|
    block |انہیں کسی کی بھی اب جستجو نہیں باقی|
  block
    block |جو مے کی بوند نہ نکلی تو پڑ گیا پانی|
    block |بحال خویش سبو اب سبو نہیں باقی|
  block
    block |ہماری آپ کی بات اٹھ رہی ہے محشر پر|
    block |ہماری آپ کی کچھ گفتگو نہیں باقی|
  block
    block |جو نکلے خار تو دامن سے سوئیاں الجھیں|
    block |جگہ ذرا سی کہیں بے رفو نہیں باقی|
  block
    block |بڑھی ہے بات قیامت میں جھوٹے وعدے پر|
    block |وہ منفعل ہے تو کچھ گفتگو نہیں باقی|
  block
    block |یہ محتسب ہے عبث گھر کو سونگھتا پھرتا|
    block |کہ بوند بھر بھی مے مشک بو نہیں باقی|
  block
    block |ہوا ہے آئنے کے ساتھ عکس کو سکتا|
    block |کسی میں جان ترے روبرو نہیں باقی|
  block
    block |بہیں شراب کے دریا تو ہم کو لطف نہیں|
    block |کہ سبزہ کچھ بھی لب آب جو نہیں باقی|
  block
    block |بڑھی ہے پاک نہادی یہ بادہ نوشوں کی|
    block |کہ اب نماز میں قید وضو نہیں باقی|
  block
    block |ہماری آنکھ میں تاریک بزم عالم ہے|
    block |جو زیب بزم تھے وہ شمع رو نہیں باقی|
  block
    block |ریاضؔ موت کو کیوں موت آئی جاتی ہے|
    block |ہمیں تو موت کی بھی آرزو نہیں باقی|