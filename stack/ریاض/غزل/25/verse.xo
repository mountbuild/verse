
block |جی اٹھے حشر میں پھر جی سے گزرنے والے|
  block
    block |جی اٹھے حشر میں پھر جی سے گزرنے والے|
    block |یاں بھی پیدا ہوئے پھر آپ پہ مرنے والے|
  block
    block |چوس کر کس نے چھڑائی ہے مسی ہونٹھوں کی|
    block |سامنے منہ تو کریں بات نہ کرنے والے|
  block
    block |شب ماتم کی اداسی ہے سہانی کتنی|
    block |چھاؤں میں تاروں کی نکلے ہیں سنورنے والے|
  block
    block |ہم تو سمجھے تھے کہ دشمن پہ اٹھایا خنجر|
    block |تم نے جانا کہ ہمیں تم پہ ہیں مرنے والے|
  block
    block |پی کے آئے ہیں کہیں ہاتھ نہ بہکے واعظ|
    block |داڑھی کتریں نہ کہیں جیب کترنے والے|
  block
    block |سن ہی کیا ہے ابھی بچپن ہی جوانی میں شریک|
    block |سو رہیں پاس مرے خواب میں ڈرنے والے|
  block
    block |ہاتھ گستاخ ہیں اٹھ جائیں نہ یہ دامن پر|
    block |بچ کے نکلیں مرے مرقد سے گزرنے والے|
  block
    block |نزع میں حشر کے وعدے نے یہ تسکیں بخشی|
    block |چین سے سو رہے منہ ڈھانپ کے مرنے والے|
  block
    block |اپنے دامن کو سنبھالے ہوئے بھولے پن سے|
    block |وہ چلے آتے ہیں دل لے کے مکرنے والے|
  block
    block |صبر کی میرے مجھے داد ذرا دے دینا|
    block |او مرے حشر کے دن فیصلہ کرنے والے|
  block
    block |آتی ہے حور جناں خلوت واعظ کے لئے|
    block |قبر میں اتریں گے منبر سے اترنے والے|
  block
    block |تیرے عاشق جو گئے حشر میں یہ شور اٹھا|
    block |جائیں دوزخ میں دم سرد کے بھرنے والے|
  block
    block |زیر پا دل ہی بچھے ہوں کہ ہیں خوگر اس کے|
    block |فرش گل پر بھی نہیں پاؤں وہ دھرنے والے|
  block
    block |اشک غم ایسے نہیں ہیں جو امنڈ کر رہ جائیں|
    block |ہیں یہ طوفان مرے سر سے گزرنے والے|
  block
    block |کیا مزا دیتی ہے بجلی کی چمک مجھ کو ریاضؔ|
    block |مجھ سے لپٹے ہیں مرے نام سے ڈرنے والے|