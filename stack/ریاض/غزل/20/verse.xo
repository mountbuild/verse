
block |یہ کہاں لگی یہ کہاں لگی جو قفس سے شور فغاں اٹھا|
  block
    block |یہ کہاں لگی یہ کہاں لگی جو قفس سے شور فغاں اٹھا|
    block |جلے آشیانے کچھ اس طرح کہ ہر ایک دل سے دھواں اٹھا|
  block
    block |لگی آگ میرے جگر میں یوں نہ لگے کسی کے بھی گھر میں یوں|
    block |نہ تو لو اٹھی نہ چمک ہوئی نہ شرر اڑے نہ دھواں اٹھا|
  block
    block |کوئی مست مے کدہ آ گیا مے بے خودی وہ پلا گیا|
    block |نہ صدائے نغمۂ دیر اٹھی نہ حرم سے شور اذاں اٹھا|
  block
    block |گئے ساتھ شیخ حرم کے ہم نہ کوئی ملا نہ لئے قدم|
    block |نہ تو خم بڑھا نہ سبو جھکا جو اٹھا تو پیر مغاں اٹھا|
  block
    block |لب خم سے نکلے صدائے قم سردوش ایسے ہزار خم|
    block |خم آسماں بھی ہو جس میں گم وہ سیاہ ابر کہاں اٹھا|
  block
    block |تجھے مئے فروش خبر بھی ہے کہ مقام کون ہے کیا ہے شے|
    block |یہ رہ حرم میں دکان مے تو یہاں سے اپنی دکاں اٹھا|
  block
    block |یہ سپید ریش ریاضؔ ہے جو بنا ہے بزم میں پند گو|
    block |اسے کیوں نہ ابر سیہ کہوں کہ برس پڑا یہ جہاں اٹھا|