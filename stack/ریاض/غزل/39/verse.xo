
block |در کھلا صبح کو پو پھٹتے ہی مے خانے کا|
  block
    block |در کھلا صبح کو پو پھٹتے ہی مے خانے کا|
    block |عکس سورج ہے چھلکتے ہوئے پیمانے کا|
  block
    block |حسن موجوں کا چھلکنا بھرے پیمانے کا|
    block |رقص پریوں کا ہے عالم ہے پری خانے کا|
  block
    block |ہائے زنجیر شکن وہ کشش فصل بہار|
    block |اور زنداں سے نکلنا ترے دیوانے کا|
  block
    block |صدقے اس سوز کے جو سوز ہو اس حسن کے ساتھ|
    block |شعلہ گویا پر پرواز ہے پروانے کا|
  block
    block |ہوں وہاں غم ہے جہاں ہستئ موہوم مری|
    block |دوسرا نام عدم ہے مرے ویرانے کا|
  block
    block |نہ بیاں ہو جو ملے صبح ازل شام ابد|
    block |حشر ہے بیچ کا ٹکڑا مرے افسانے کا|
  block
    block |پردہ بھی بات بھی جلوہ بھی پس دامن برق|
    block |شوخیاں ہیں کہ یہ انداز ہے شرمانے کا|
  block
    block |بال کے بدلے نظر آتے ہیں اس میں سو چاک|
    block |عکس آئینۂ دل پر بھی پڑا شانے کا|
  block
    block |پیٹ میں خم کے ہے جو کچھ وہ بھرا ہے اس میں|
    block |منہ نہ کھلوا ارے واعظ مرے پیمانے کا|
  block
    block |کیا تصور ہی سے اٹھ جاتے ہیں پردے دل کے|
    block |دل بھی کیا نام ہے ان کے کسی کاشانے کا|
  block
    block |رکھتی ہے عالم نو شورش ہنگامۂ عشق|
    block |حشر اک حرف غلط ہے مرے افسانے کا|
  block
    block |آپ کے ہار کی کلیوں سے یہ ملنے کا نہیں|
    block |دل ہے مٹی کا نہ گھلنے کا نہ مرجھانے کا|
  block
    block |کھنچنے والی کی جھلک دیکھی ہے جب سے ساقی|
    block |دیکھنا منہ مجھے انگور کے ہر دانے کا|
  block
    block |پھرتی ہے حشر کے دن آنکھ کے نیچے شب وصل|
    block |ہائے انداز وہ اس زلف کے بل کھانے کا|
  block
    block |شمع کعبہ رہے محفوظ الٰہی تا حشر|
    block |نام روشن ہے اک اجڑے ہوئے بت خانے کا|
  block
    block |نہ ہوا تھی نہ مری آہ عدو تھے وہ تھے|
    block |حال شب کو نہ کھلا شمع کے بجھ جانے کا|
  block
    block |لوگ کہتے ہیں کہ ہے زاہد مرتاض ریاضؔ|
    block |رند کہتے ہیں اسے چور ہے مے خانے کا|