
block |ہوگی وہ دل میں جو ٹھانی جائے گی|
  block
    block |ہوگی وہ دل میں جو ٹھانی جائے گی|
    block |کیا ہماری بات مانی جائے گی|
  block
    block |ڈھل چکی ہے اب جوانی جائے گی|
    block |یہ شراب ارغوانی جائے گی|
  block
    block |بعد توبہ آتش سیال خم|
    block |میرے گھر سے ہو کے پانی جائے گی|
  block
    block |خضر یوں ہی گم رہیں گے عمر بھر|
    block |یوں ہی عمر جاودانی جائے گی|
  block
    block |تیغ ہی کیا ہاتھ میں قاتل کے تھی|
    block |اے حنا تو بھی تو سانی جائے گی|
  block
    block |آئے تارے ہجر کی شب کچھ نظر|
    block |اب بلائے آسمانی جائے گی|
  block
    block |عرش پر ہے خوش جمالوں کا مزاج|
    block |کیوں کر ان کی لن ترانی جائے گی|
  block
    block |خدمت میخانہ کر لے ورنہ شیخ|
    block |رائیگاں یہ زندگانی جائے گی|
  block
    block |موت سے بد تر بڑھاپا آئے گا|
    block |جان سے اچھی جوانی جائے گی|
  block
    block |شوخیاں کہتی ہیں کھل کھلیں گے وہ|
    block |اب حیا کی پاسبانی جائے گی|
  block
    block |آگ بن کر جام میں آئے گی مے|
    block |زمزمی میں ہو کے پانی جائے گی|
  block
    block |بوسۂ گیسو سے ہیں چیں بہ جبیں|
    block |رات بھر کیا سرگرانی جائے گی|
  block
    block |بولے سن کر دل کے پامالی کا حال|
    block |کس گلی کی خاک چھانی جائے گی|
  block
    block |جان سے بڑھ کر اسے رکھتے عزیز|
    block |کیا سمجھتے تھے جوانی جائے گی|
  block
    block |ساتھ لائے ہیں قفس سے ناتواں|
    block |جاتے جاتے ناتوانی جائے گی|
  block
    block |نالے کرنا سیکھ لے اے عندلیب|
    block |اب یہ طرز نغمہ خوانی جائے گی|
  block
    block |شیخ نے مانگی ہے اپنی عمر کی|
    block |میکدے سے اب پرانی جائے گی|
  block
    block |جا چکے ہیں آپ کل دشمن کے گھر|
    block |آج مرگ ناگہانی جائے گی|
  block
    block |پینے آئیں تو فرشتہ خو ریاضؔ|
    block |حور کے دامن میں چھانی جائے گی|