
block |زمین مے کدۂ عرش بریں معلوم ہوتی ہے|
  block
    block |زمین مے کدۂ عرش بریں معلوم ہوتی ہے|
    block |یہ خشت خم فرشتے کی جبیں معلوم ہوتی ہے|
  block
    block |پری اڑنے میں زلف عنبریں معلوم ہوتی ہے|
    block |یہ کالی شکل بھی کتنی حسیں معلوم ہوتی ہے|
  block
    block |مری حسرت تبسم آفریں معلوم ہوتی ہے|
    block |چھپی تیرے تبسم میں نہیں معلوم ہوتی ہے|
  block
    block |شفق کہہ لے کوئی چاہے شفق گوں آسماں کہہ لے|
    block |ہمیں تو کوئے قاتل کی زمیں معلوم ہوتی ہے|
  block
    block |چلی ہے تیغ تو کس ناز سے تھم تھم کے رک رک کر|
    block |یہ کچھ ان سے زیادہ نازنیں معلوم ہوتی ہے|
  block
    block |ارے ساقی ذرا میری شراب‌ تلخ تو لانا|
    block |مئے کوثر تو بالکل انگبیں معلوم ہوتی ہے|
  block
    block |چھپی ہے وہ نگاہ شوخ بھی مژگاں کے سائے میں|
    block |چھری بھی آج زیر آستیں معلوم ہوتی ہے|
  block
    block |ابھارو تو ذرا شاید مرا ڈوبا ہوا دل ہو|
    block |کوئی شے بحر غم میں تہہ نشیں معلوم ہوتی ہے|
  block
    block |نہیں اب درد دل لیکن ابھی تک ہے اثر کچھ کچھ|
    block |چمک رہ رہ کے پہلو میں کہیں معلوم ہوتی ہے|
  block
    block |اثر ڈالا ہے حسرت نے نگاہ شوق پر کتنا|
    block |کہ وہ اب بھی نگاہ واپسیں معلوم ہوتی ہے|
  block
    block |یہ اے صیاد رہ رہ کر چمکتی ہے کہاں بجلی|
    block |جہاں میرا نشیمن تھا وہیں معلوم ہوتی ہے|
  block
    block |لپک اس کی چمک اس کی وہی دم خم وہی عالم|
    block |یہ بجلی کوئی آہ آتشیں معلوم ہوتی ہے|
  block
    block |ریاضؔ ایسی مرے دل سے لگی ہے جام کوثر کی|
    block |مے انگور اب اچھی نہیں معلوم ہوتی ہے|