
block |جان نکلے گی مری جان بڑی مشکل سے|
  block
    block |جان نکلے گی مری جان بڑی مشکل سے|
    block |ہوگی مشکل مری آسان بڑی مشکل سے|
  block
    block |وہ مرے گھر رہے مہمان بڑی مشکل سے|
    block |رات نکلے مرے ارمان بڑی مشکل سے|
  block
    block |آنکھیں تلووں سے ملیں لے کے قدم آنکھوں پر|
    block |راہ پر آئے نگہبان بڑی مشکل سے|
  block
    block |تھا بہت ان کو گلوری کا اٹھانا مشکل|
    block |دست نازک سے دیا پان بڑی مشکل سے|
  block
    block |بڑھ کے درباں نے لیا آج بھی دامن میرا|
    block |کل چھڑایا تھا گریبان بڑی مشکل سے|
  block
    block |صحبت بد سے بچانے کا بتایا سب حال|
    block |آج مانے مرے احسان بڑی مشکل سے|
  block
    block |ظلم کو لطف سے تعبیر کریں گے دم حشر|
    block |جور سے ہوں گے پشیمان بڑی مشکل سے|
  block
    block |کوئی کافر ہو جو کل جائے سوئے دیر بتاں|
    block |کہ بچا آج ہی ایمان بڑی مشکل سے|
  block
    block |نہ رہے میں نے کلیجے میں جو رکھنا چاہا|
    block |دل میں ٹھہرے ترے پیکان بڑی مشکل سے|
  block
    block |دور ابھی منزل مقصود ہے کالے کوسوں|
    block |کچھ ہوئے قطع بیابان بڑی مشکل سے|
  block
    block |مان لیتے ہیں وہ مشکل سے بھی مشکل کوئی بات|
    block |کبھی آساں سے بھی آسان بڑی مشکل سے|
  block
    block |مے بہت رک کے مرے حلق سے اترے دم نزع|
    block |ابھی مشکل ہوئی آسان بڑی مشکل سے|
  block
    block |بے شب وصل یہ انداز نکلتے ہی نہیں|
    block |زلف ہوتی ہے پریشان بڑی مشکل سے|
  block
    block |دھار تلوار کی تھی جادۂ باریک نہ تھا|
    block |ہے ہوا حشر کا میدان بڑی مشکل سے|
  block
    block |رہتے ہیں ایسے ہی انسان فرشتے بن کر|
    block |آدمی بنتے ہیں انسان بڑی مشکل سے|
  block
    block |دل بسمل میں کچھ اس طرح ہوئے تھے پیوست|
    block |ٹوٹ کر نکلے ہیں پیکان بڑی مشکل سے|
  block
    block |یہی انداز یہی وضع جو رکھوگے ریاضؔ|
    block |لوگ سمجھیں گے مسلمان بڑی مشکل سے|