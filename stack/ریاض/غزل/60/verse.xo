
block |عیش و عشرت سب سہی یہ دم نہیں تو کچھ نہیں|
  block
    block |عیش و عشرت سب سہی یہ دم نہیں تو کچھ نہیں|
    block |ایک دنیا ہو تو کیا جب ہم نہیں تو کچھ نہیں|
  block
    block |سرمگیں آنکھوں میں اشک غم نہیں تو کچھ نہیں|
    block |دست رنگیں سے مرا ماتم نہیں تو کچھ نہیں|
  block
    block |صبح کو شب کے ستانے کا گلہ شکوہ عبث|
    block |جب پریشاں گیسوئے برہم نہیں تو کچھ نہیں|
  block
    block |عشق سے تھوڑا بہت تو ہے ہر انساں کو لگاؤ|
    block |دل میں کچھ کچھ درد کچھ کچھ غم نہیں تو کچھ نہیں|
  block
    block |اس کمر پر اس نزاکت پر یہ سیدھی چال کیوں|
    block |بل نہیں تو کچھ نہیں کچھ خم نہیں تو کچھ نہیں|
  block
    block |اس کی شوخی نے اسے اے دل چھپا رکھا کہاں|
    block |حشر میں وہ فتنۂ عالم نہیں تو کچھ نہیں|
  block
    block |ملنے والوں کا بہم مل بیٹھنا بھی لطف ہے|
    block |جمگھٹے شب کو سر زمزم نہیں تو کچھ نہیں|
  block
    block |اس کی رونق اور ہے اس کا اثر کچھ اور ہے|
    block |ان کی محفل میں مرا ماتم نہیں تو کچھ نہیں|
  block
    block |پیارے پیارے اچھے اچھے منہ سے ہاں کہہ دے کبھی|
    block |تیرے صدقے یہ تری ہر دم نہیں تو کچھ نہیں|
  block
    block |بال کھولے تم نے تو کیا چوڑیاں توڑیں تو کیا|
    block |میرے مرنے کا جو دل سے غم نہیں تو کچھ نہیں|
  block
    block |بات جس کی تھی گئی ساقی وہ اس کے دم کے ساتھ|
    block |جام جم ہو بھی تو کیا جب ہم نہیں تو کچھ نہیں|
  block
    block |پھوٹ کر رونا نہیں تو پھوٹ ہی جائیں ریاضؔ|
    block |کام کے جب دیدۂ پر نم نہیں تو کچھ نہیں|