
block |خواب میں بھی نظر آ جائے جو گھر کی صورت|
  block
    block |خواب میں بھی نظر آ جائے جو گھر کی صورت|
    block |پھاڑ کھائیں ترے درباں سگ در کی صورت|
  block
    block |ایسی بگڑے نہ الٰہی کسی گھر کی صورت|
    block |وہی دیوار کی صورت ہے جو در کی صورت|
  block
    block |پر شکستہ ہوں تہہ شاخ پڑا رہنے دے|
    block |باغباں تو مجھے ٹوٹے ہوئے پر کی صورت|
  block
    block |چھوٹتا ہی نہیں اب عرش خدا بام بتاں|
    block |دیکھ لی ہے کہیں نالوں نے اثر کی صورت|
  block
    block |گھیرے رہتا ہے بگولا مجھے اب ایک نہ ایک|
    block |کی ہے پیدا مرے صحرا نے بھی گھر کی صورت|
  block
    block |جان جائے کہ رہے آپ کے آتے آتے|
    block |اور سے اور ہے اب درد جگر کی صورت|
  block
    block |پانی ہو جاتے ہیں آنسو مرے موتی بن کر|
    block |ورنہ اچھی تو نہ تھی ان سے گہر کی صورت|
  block
    block |کوچۂ زلف میں جاتے ہوئے دل ڈرتا ہے|
    block |ہر قدم پر ہے نئی خوف و خطر کی صورت|
  block
    block |کبھی پھولا نہ پھلا نخل تمنا افسوس|
    block |پھول کی شکل نہ دیکھی نہ ثمر کی صورت|
  block
    block |غیر کی قبر ہے گلشن ہے نہ دامن ان کا|
    block |مجھ سے دیکھی نہیں جاتی گل تر کی صورت|
  block
    block |چارہ گر آتے ہیں تو آنکھ چرا جاتے ہیں|
    block |ایسی بگڑی ہے مرے زخم جگر کی صورت|
  block
    block |آشیانے کو چلے باغ میں مدت گزری|
    block |پھرتی ہے آنکھ میں کیوں برق و شرر کی صورت|
  block
    block |گھر سے بے فکر میں صحرا میں پھرا کرتا ہوں|
    block |میری آنکھوں میں پھرا کرتی ہے گھر کی صورت|
  block
    block |قیس بھٹکا تھا کہ صحرا میں ریاضؔ آئے نظر|
    block |رہ نما اس کے بنے آپ خضر کی صورت|