
block |مجھ کو نہ دل پسند نہ دل کی یہ خو پسند|
  block
    block |مجھ کو نہ دل پسند نہ دل کی یہ خو پسند|
    block |پہلو سے میرے جائے دل آرزو پسند|
  block
    block |تجھ کو عدو پسند ہے وضع عدو پسند|
    block |مجھ کو ادا پسند تری مجھ کو تو پسند|
  block
    block |روز ازل تھے ڈھیر ہزاروں لگے ہوئے|
    block |چپکے سے چھانٹ لائے دل آرزو پسند|
  block
    block |تم نے تو آستیں کے سوا ہاتھ بھی رنگے|
    block |آیا شہید ناز کا اتنا لہو پسند|
  block
    block |اے دل تری جگہ شکن زلف میں نہیں|
    block |خو بو تری پسند نہ کافر کو تو پسند|
  block
    block |پہنچا جو میں تو دھوم مچی بزم یار میں|
    block |آئے ہیں آج ایک بڑے آرزو پسند|
  block
    block |مسجد میں ظرف آب نہ تھا کوئی لے چلے|
    block |آیا جو میکدے میں اچھوتا سبو پسند|
  block
    block |جنت کی حور جیسے کوئی میری قبر پر|
    block |اے شمع اس طرح مجھے آئی ہے تو پسند|
  block
    block |آتا پسند کاش کچھ ان کا کلام بھی|
    block |بزم سخن میں آئے کئی خوش گلو پسند|
    block |ہو عکس آئنے میں ترا یا ہو کوئی اور|
    block |آیا ہے اک حسین ترے روبرو پسند|
  block
    block |دن میں شباب کے وہ بھرے ہیں شباب میں|
    block |مسکی ہوئی قبا میں نہیں ہے رفو پسند|
  block
    block |میرا مذاق اور ہے مجھ کو تو اے کلیم|
    block |پردے کے ساتھ دور سے ہے گفتگو پسند|
  block
    block |مے کا نہ میکدے کا نہیں کچھ رہے گا ہوش|
    block |آئے خدا کرے نہ کوئی خوب رو پسند|
  block
    block |کس طرح اس نے روکے ملایا ہے خاک میں|
    block |آیا نہ آنکھ کو بھی ہمارا لہو پسند|
  block
    block |کچھ شوق ہے تو اہل خرابات سے ملو|
    block |اے صوفیو نہیں یہ ہمیں ہاؤ ہو پسند|
  block
    block |آئے گا مے کشو بط مے کا شکار یاد|
    block |جنت میں آ گئی جو کوئی آب جو پسند|
  block
    block |سو بار سر سے شیخ کے ٹکرا چکے جسے|
    block |ہم کو تو میکدے میں وہی ہے سبو پسند|
  block
    block |جب پی لگا کے منہ دم افطار رند نے|
    block |بوتل کے منہ کی آئی فرشتوں کو بو پسند|
  block
    block |ہو جاؤں میں بھی گم کہیں تیری تلاش میں|
    block |تیری طرح مجھے ہے تری جستجو پسند|
  block
    block |یہ کون ہیں ریاضؔ ہیں رسوائے کوئے یار|
    block |آئے ہیں آج بن کے بڑے آبرو‌ پسند|