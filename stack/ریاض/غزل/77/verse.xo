
block |اس حسن کا شیدا ہوں اس حسن کا دیوانہ|
  block
    block |اس حسن کا شیدا ہوں اس حسن کا دیوانہ|
    block |ہر گل ہے جہاں بلبل ہر شمع ہے پروانہ|
  block
    block |پتھر پڑیں دونوں پر کعبہ ہو کہ بت خانہ|
    block |دونوں سے کہیں اچھا دیوانے کا پروانہ|
  block
    block |کہتا ہے انا لیلیٰ کیسا ہے یہ دیوانہ|
    block |نبھنے کا نہیں دو دن اب قیس سے یارانہ|
  block
    block |کعبہ ہو کلیسا ہو دل ہو کہ صنم خانہ|
    block |جلوہ ہو جہاں تیرا آباد وہ کاشانہ|
  block
    block |چھوٹا سا مرا دل ہے ٹوٹا سا مرا دل ہے|
    block |صورت میں تو پیمانہ وسعت میں ہے مے خانہ|
  block
    block |دل سے ہے لگی یہ لو اک ذرہ برابر ضو|
    block |پڑ جائے ترا پرتو اے جلوۂ جانانہ|
  block
    block |بیگانہ یگانہ ہے دل آئینہ خانہ ہے|
    block |کعبے کا یہ کعبہ ہے بت خانے کا بت خانہ|
  block
    block |ہے جوش جنوں پر وہ اے عشق خرد آگہ|
    block |فرزانہ ہے دیوانہ دیوانہ ہے فرزانہ|
  block
    block |فرہاد بھی مجنوں بھی لیتے ہیں قدم میرے|
    block |ایسا بھی نہ ہو کوئی اس عشق میں دیوانہ|
  block
    block |یاد آئی بہت ہم کو ٹوٹی ہوئی توبہ بھی|
    block |دیکھا جو کہیں ہم نے ٹوٹا ہوا پیمانہ|
  block
    block |شیشے کی پری تجھ میں کیا حسن کا عالم ہے|
    block |ساقی نہ ہو پھر بھی تو یہ گھر ہے پری خانہ|
  block
    block |دے کوئی سکھی داتا مے خانہ بڑا گھر ہے|
    block |آتا ہے صدا دیتا شب کو کوئی مستانہ|
  block
    block |بہکے ہوئے لوگوں میں سب سے ہیں ریاضؔ اچھے|
    block |رفتار ہے مستانہ گفتار ہے رندانہ|