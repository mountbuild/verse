
block |اتنا نہ اپنے جامے سے باہر نکل کے چل|
  block
    block |اتنا نہ اپنے جامے سے باہر نکل کے چل|
    block |دنیا ہے چل چلاؤ کا رستہ سنبھل کے چل|
  block
    block |کم ظرف پر غرور ذرا اپنا ظرف دیکھ|
    block |مانند جوش غم نہ زیادہ ابل کے چل|
  block
    block |فرصت ہے اک صدا کی یہاں سوز دل کے ساتھ|
    block |اس پر سپند وار نہ اتنا اچھل کے چل|
  block
    block |یہ غول وش ہیں ان کو سمجھ تو نہ رہ نما|
    block |سائے سے بچ کے اہل فریب و دغل کے چل|
  block
    block |اوروں کے بل پہ بل نہ کر اتنا نہ چل نکل|
    block |بل ہے تو بل کے بل پہ تو کچھ اپنے بل کے چل|
  block
    block |انساں کو کل کا پتلا بنایا ہے اس نے آپ|
    block |اور آپ ہی وہ کہتا ہے پتلے کو کل کے چل|
  block
    block |پھر آنکھیں بھی تو دیں ہیں کہ رکھ دیکھ کر قدم|
    block |کہتا ہے کون تجھ کو نہ چل چل سنبھل کے چل|
  block
    block |ہے طرفہ امن گاہ نہاں خانۂ عدم|
    block |آنکھوں کے روبرو سے تو لوگوں کے ٹل کے چل|
  block
    block |کیا چل سکے گا ہم سے کہ پہچانتے ہیں ہم|
    block |تو لاکھ اپنی چال کو ظالم بدل کے چل|
  block
    block |ہے شمع سر کے بل جو محبت میں گرم ہو|
    block |پروانہ اپنے دل سے یہ کہتا ہے جل کے چل|
  block
    block |بلبل کے ہوش نکہت گل کی طرح اڑا|
    block |گلشن میں میرے ساتھ ذرا عطر مل کے چل|
  block
    block |گر قصد سوئے دل ہے ترا اے نگاہ یار|
    block |دو چار تیر پیک سے آگے اجل کے چل|
  block
    block |جو امتحان طبع کرے اپنا اے ظفرؔ|
    block |تو کہہ دو اس کو طور پہ تو اس غزل کے چل|