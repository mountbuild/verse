
block |جگر کے ٹکڑے ہوئے جل کے دل کباب ہوا|
  block
    block |جگر کے ٹکڑے ہوئے جل کے دل کباب ہوا|
    block |یہ عشق جان کو میرے کوئی عذاب ہوا|
  block
    block |کیا جو قتل مجھے تم نے خوب کام کیا|
    block |کہ میں عذاب سے چھوٹا تمہیں ثواب ہوا|
  block
    block |کبھی تو شیفتہ اس نے کہا کبھی شیدا|
    block |غرض کہ روز نیا اک مجھے خطاب ہوا|
  block
    block |پیوں نہ رشک سے خوں کیونکہ دم بہ دم اپنا|
    block |کہ ساتھ غیر کے وہ آج ہم شراب ہوا|
  block
    block |تمہارے لب کے لب جام نے لیے بوسے|
    block |لب اپنے کاٹا کیا میں نہ کامیاب ہوا|
  block
    block |گلی گلی تری خاطر پھرا بچشم پر آب|
    block |لگا کے تجھ سے دل اپنا بہت خراب ہوا|
  block
    block |تری گلی میں بہائے پھرے ہے سیل سرشک|
    block |ہمارا کاسۂ سر کیا ہوا حباب ہوا|
  block
    block |جواب خط کے نہ لکھنے سے یہ ہوا معلوم|
    block |کہ آج سے ہمیں اے نامہ بر جواب ہوا|
  block
    block |منگائی تھی تری تصویر دل کی تسکیں کو|
    block |مجھے تو دیکھتے ہی اور اضطراب ہوا|
  block
    block |ستم تمہارے بہت اور دن حساب کا ایک|
    block |مجھے ہے سوچ یہ ہی کس طرح حساب ہوا|
  block
    block |ظفرؔ بدل کے ردیف اور تو غزل وہ سنا|
    block |کہ جس کا تجھ سے ہر اک شعر انتخاب ہوا|