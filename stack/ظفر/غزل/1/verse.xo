
block |بات کرنی مجھے مشکل کبھی ایسی تو نہ تھی|
  block
    block |بات کرنی مجھے مشکل کبھی ایسی تو نہ تھی|
    block |جیسی اب ہے تری محفل کبھی ایسی تو نہ تھی|
  block
    block |لے گیا چھین کے کون آج ترا صبر و قرار|
    block |بے قراری تجھے اے دل کبھی ایسی تو نہ تھی|
  block
    block |اس کی آنکھوں نے خدا جانے کیا کیا جادو|
    block |کہ طبیعت مری مائل کبھی ایسی تو نہ تھی|
  block
    block |عکس رخسار نے کس کے ہے تجھے چمکایا|
    block |تاب تجھ میں مہ کامل کبھی ایسی تو نہ تھی|
  block
    block |اب کی جو راہ محبت میں اٹھائی تکلیف|
    block |سخت ہوتی ہمیں منزل کبھی ایسی تو نہ تھی|
  block
    block |پائے کوباں کوئی زنداں میں نیا ہے مجنوں|
    block |آتی آواز سلاسل کبھی ایسی تو نہ تھی|
  block
    block |نگہ یار کو اب کیوں ہے تغافل اے دل|
    block |وہ ترے حال سے غافل کبھی ایسی تو نہ تھی|
  block
    block |چشم قاتل مری دشمن تھی ہمیشہ لیکن|
    block |جیسی اب ہو گئی قاتل کبھی ایسی تو نہ تھی|
  block
    block |کیا سبب تو جو بگڑتا ہے ظفرؔ سے ہر بار|
    block |خو تری حور شمائل کبھی ایسی تو نہ تھی|