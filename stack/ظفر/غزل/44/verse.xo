
block |کیا کہوں دل مائل زلف دوتا کیونکر ہوا|
  block
    block |کیا کہوں دل مائل زلف دوتا کیونکر ہوا|
    block |یہ بھلا چنگا گرفتار بلا کیونکر ہوا|
  block
    block |جن کو محراب عبادت ہو خم ابروئے یار|
    block |ان کا کعبے میں کہو سجدہ ادا کیونکر ہوا|
  block
    block |دیدۂ حیراں ہمارا تھا تمہارے زیر پا|
    block |ہم کو حیرت ہے کہ پیدا نقش پا کیونکر ہوا|
  block
    block |نامہ بر خط دے کے اس نو خط کو تو نے کیا کہا|
    block |کیا خطا تجھ سے ہوئی اور وہ خفا کیونکر ہوا|
  block
    block |خاکساری کیا عجب کھووے اگر دل کا غبار|
    block |خاک سے دیکھو کہ آئینہ صفا کیونکر ہوا|
  block
    block |جن کو یکتائی کا دعویٰ تھا وہ مثل آئینہ|
    block |ان کو حیرت ہے کہ پیدا دوسرا کیونکر ہوا|
  block
    block |تیرے دانتوں کے تصور سے نہ تھا گر آب دار|
    block |جو بہا آنسو وہ در بے بہا کیونکر ہوا|
  block
    block |جو نہ ہونا تھا ہوا ہم پر تمہارے عشق میں|
    block |تم نے اتنا بھی نہ پوچھا کیا ہوا کیونکر ہوا|
  block
    block |وہ تو ہے نا آشنا مشہور عالم میں ظفرؔ|
    block |پر خدا جانے وہ تجھ سے آشنا کیونکر ہوا|