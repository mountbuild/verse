
block |نہ دو دشنام ہم کو اتنی بد خوئی سے کیا حاصل|
  block
    block |نہ دو دشنام ہم کو اتنی بد خوئی سے کیا حاصل|
    block |تمہیں دینا ہی ہوگا بوسہ خم روئی سے کیا حاصل|
  block
    block |دل آزاری نے تیری کر دیا بالکل مجھے بیدل|
    block |نہ کر اب میری دل جوئی کہ دل جوئی سے کیا حاصل|
  block
    block |نہ جب تک چاک ہو دل پھانس کب دل کی نکلتی ہے|
    block |جہاں ہو کام خنجر کا وہاں سوئی سے کیا حاصل|
  block
    block |برائی یا بھلائی گو ہے اپنے واسطے لیکن|
    block |کسی کو کیوں کہیں ہم بد کہ بد گوئی سے کیا حاصل|
  block
    block |نہ کر فکر خضاب اے شیخ تو پیری میں جانے دے|
    block |جواں ہونا نہیں ممکن سیہ روئی سے کیا حاصل|
  block
    block |چڑھائے آستیں خنجر بکف وہ یوں جو پھرتا ہے|
    block |اسے کیا جانے ہے اس عربدہ جوئی سے کیا حاصل|
  block
    block |عبث پنبہ نہ رکھ داغ دل سوزاں پہ تو میرے|
    block |کہ انگارے پہ ہوگا چارہ گر روئی سے کیا حاصل|
  block
    block |شمیم زلف ہو اس کی تو ہو فرحت مرے دل کو|
    block |صبا ہووے گا مشک چیں کی خوشبوئی سے کیا حاصل|
  block
    block |نہ ہووے جب تلک انساں کو دل سے میل یک جانب|
    block |ظفرؔ لوگوں کے دکھلانے کو یکسوئی سے کیا حاصل|