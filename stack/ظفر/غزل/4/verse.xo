
block |بھری ہے دل میں جو حسرت کہوں تو کس سے کہوں|
  block
    block |بھری ہے دل میں جو حسرت کہوں تو کس سے کہوں|
    block |سنے ہے کون مصیبت کہوں تو کس سے کہوں|
  block
    block |جو تو ہو صاف تو کچھ میں بھی صاف تجھ سے کہوں|
    block |ترے ہے دل میں کدورت کہوں تو کس سے کہوں|
  block
    block |نہ کوہ کن ہے نہ مجنوں کہ تھے مرے ہمدرد|
    block |میں اپنا درد محبت کہوں تو کس سے کہوں|
  block
    block |دل اس کو آپ دیا آپ ہی پشیماں ہوں|
    block |کہ سچ ہے اپنی ندامت کہوں تو کس سے کہوں|
  block
    block |کہوں میں جس سے اسے ہووے سنتے ہی وحشت|
    block |پھر اپنا قصۂ وحشت کہوں تو کس سے کہوں|
  block
    block |رہا ہے تو ہی تو غم خوار اے دل غمگیں|
    block |ترے سوا غم فرقت کہوں تو کس سے کہوں|
  block
    block |جو دوست ہو تو کہوں تجھ سے دوستی کی بات|
    block |تجھے تو مجھ سے عداوت کہوں تو کس سے کہوں|
  block
    block |نہ مجھ کو کہنے کی طاقت کہوں تو کیا احوال|
    block |نہ اس کو سننے کی فرصت کہوں تو کس سے کہوں|
  block
    block |کسی کو دیکھتا اتنا نہیں حقیقت میں|
    block |ظفرؔ میں اپنی حقیقت کہوں تو کس سے کہوں|