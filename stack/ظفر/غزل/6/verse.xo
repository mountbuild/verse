
block |نہیں عشق میں اس کا تو رنج ہمیں کہ قرار و شکیب ذرا نہ رہا|
  block
    block |نہیں عشق میں اس کا تو رنج ہمیں کہ قرار و شکیب ذرا نہ رہا|
    block |غم عشق تو اپنا رفیق رہا کوئی اور بلا سے رہا نہ رہا|
  block
    block |دیا اپنی خودی کو جو ہم نے اٹھا وہ جو پردہ سا بیچ میں تھا نہ رہا|
    block |رہے پردے میں اب نہ وہ پردہ نشیں کوئی دوسرا اس کے سوا نہ رہا|
  block
    block |نہ تھی حال کی جب ہمیں خبر رہے دیکھتے اوروں کے عیب و ہنر|
    block |پڑی اپنی برائیوں پر جو نظر تو نگاہ میں کوئی برا نہ رہا|
  block
    block |ترے رخ کے خیال میں کون سے دن اٹھے مجھ پہ نہ فتنۂ روز جزا|
    block |تری زلف کے دھیان میں کون سی شب مرے سر پہ ہجوم بلا نہ رہا|
  block
    block |ہمیں ساغر بادہ کے دینے میں اب کرے دیر جو ساقی تو ہائے غضب|
    block |کہ یہ عہد نشاط یہ دور طرب نہ رہے گا جہاں میں سدا نہ رہا|
  block
    block |کئی روز میں آج وہ مہر لقا ہوا میرے جو سامنے جلوہ نما|
    block |مجھے صبر و قرار ذرا نہ رہا اسے پاس حجاب و حیا نہ رہا|
  block
    block |ترے خنجر و تیغ کی آب رواں ہوئی جب کہ سبیل ستم زدگاں|
    block |گئے کتنے ہی قافلے خشک زباں کوئی تشنۂ آب بقا نہ رہا|
  block
    block |مجھے صاف بتائے نگار اگر تو یہ پوچھوں میں رو رو کے خون جگر|
    block |ملے پاؤں سے کس کے ہیں دیدۂ تر کف پا پہ جو رنگ حنا نہ رہا|
  block
    block |اسے چاہا تھا میں نے کہ روک رکھوں مری جان بھی جائے تو جانے نہ دوں|
    block |کئے لاکھ فریب کروڑ فسوں نہ رہا نہ رہا نہ رہا نہ رہا|
  block
    block |لگے یوں تو ہزاروں ہی تیر ستم کہ تڑپتے رہے پڑے خاک پہ ہم|
    block |ولے ناز و کرشمہ کی تیغ دو دم لگی ایسی کہ تسمہ لگا نہ رہا|
  block
    block |ظفرؔ آدمی اس کو نہ جانئے گا وہ ہو کیسا ہی صاحب فہم و ذکا|
    block |جسے عیش میں یاد خدا نہ رہی جسے طیش میں خوف خدا نہ رہا|