
block |یا مجھے افسر شاہانہ بنایا ہوتا|
  block
    block |یا مجھے افسر شاہانہ بنایا ہوتا|
    block |یا مرا تاج گدایانہ بنایا ہوتا|
  block
    block |اپنا دیوانہ بنایا مجھے ہوتا تو نے|
    block |کیوں خرد مند بنایا نہ بنایا ہوتا|
  block
    block |خاکساری کے لیے گرچہ بنایا تھا مجھے|
    block |کاش خاک در جانانہ بنایا ہوتا|
  block
    block |نشۂ عشق کا گر ظرف دیا تھا مجھ کو|
    block |عمر کا تنگ نہ پیمانہ بنایا ہوتا|
  block
    block |دل صد چاک بنایا تو بلا سے لیکن|
    block |زلف مشکیں کا ترے شانہ بنایا ہوتا|
  block
    block |صوفیوں کے جو نہ تھا لائق صحبت تو مجھے|
    block |قابل جلسۂ رندانہ بنایا ہوتا|
  block
    block |تھا جلانا ہی اگر دورئ ساقی سے مجھے|
    block |تو چراغ در مے خانہ بنایا ہوتا|
  block
    block |شعلۂ حسن چمن میں نہ دکھایا اس نے|
    block |ورنہ بلبل کو بھی پروانہ بنایا ہوتا|
  block
    block |روز معمورۂ دنیا میں خرابی ہے ظفرؔ|
    block |ایسی بستی کو تو ویرانہ بنایا ہوتا|