
block |ہوتے ہوتے چشم سے آج اشک باری رہ گئی|
  block
    block |ہوتے ہوتے چشم سے آج اشک باری رہ گئی|
    block |آبرو بارے تری ابر بہاری رہ گئی|
  block
    block |آتے آتے اس طرف ان کی سواری رہ گئی|
    block |دل کی دل میں آرزوئے جاں نثاری رہ گئی|
  block
    block |ہم کو خطرہ تھا کہ لوگوں میں تھا چرچا اور کچھ|
    block |بات خط آنے سے تیرے پر ہماری رہ گئی|
  block
    block |ٹکڑے ٹکڑے ہو کے اڑ جائے گا سب سنگ مزار|
    block |دل میں بعد از مرگ کچھ گر بے قراری رہ گئی|
  block
    block |اتنا ملیے خاک میں جو خاک میں ڈھونڈے کوئی|
    block |خاکساری خاک کی گر خاکساری رہ گئی|
  block
    block |آؤ گر آنا ہے کیوں گن گن کے رکھتے ہو قدم|
    block |اور کوئی دم کی ہے یاں دم شماری رہ گئی|
  block
    block |ہو گیا جس دن سے اپنے دل پر اس کو اختیار|
    block |اختیار اپنا گیا بے اختیاری رہ گئی|
  block
    block |جب قدم اس کافر بدکیش کی جانب بڑھے|
    block |دور پہنچے سو قدم پرہیزگاری رہ گئی|
  block
    block |کھینچتے ہی تیغ ادا کے دم ہوا اپنا ہوا|
    block |آہ دل میں آرزوئے زخم کاری رہ گئی|
  block
    block |اور تو غم خوار سارے کر چکے غم خوارگی|
    block |اب فقط ہے ایک غم کی غم گساری رہ گئی|
  block
    block |شکوہ عیاری کا یاروں سے بجا ہے اے ظفرؔ|
    block |اس زمانے میں یہی ہے رسم یاری رہ گئی|