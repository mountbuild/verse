
block |میں ہوں عاصی کہ پر خطا کچھ ہوں|
  block
    block |میں ہوں عاصی کہ پر خطا کچھ ہوں|
    block |تیرا بندہ ہوں اے خدا کچھ ہوں|
  block
    block |جزو و کل کو نہیں سمجھتا میں|
    block |دل میں تھوڑا سا جانتا کچھ ہوں|
  block
    block |تجھ سے الفت نباہتا ہوں میں|
    block |با وفا ہوں کہ بے وفا کچھ ہوں|
  block
    block |جب سے ناآشنا ہوں میں سب سے|
    block |تب کہیں اس سے آشنا کچھ ہوں|
  block
    block |نشۂ عشق لے اڑا ہے مجھے|
    block |اب مزے میں اڑا رہا کچھ ہوں|
  block
    block |خواب میرا ہے عین بیداری|
    block |میں تو اس میں بھی دیکھتا کچھ ہوں|
  block
    block |گرچہ کچھ بھی نہیں ہوں میں لیکن|
    block |اس پہ بھی کچھ نہ پوچھو کیا کچھ ہوں|
  block
    block |سمجھے وہ اپنا خاکسار مجھے|
    block |خاک رہ ہوں کہ خاک پا کچھ ہوں|
  block
    block |چشم الطاف فخر دیں سے ہوں|
    block |اے ظفرؔ کچھ سے ہو گیا کچھ ہوں|