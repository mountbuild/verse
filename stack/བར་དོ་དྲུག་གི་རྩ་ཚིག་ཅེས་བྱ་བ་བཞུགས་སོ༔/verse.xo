block |༁ྃ༔ བར་དོ་དྲུག་གི་རྩ་ཚིག་ཅེས་བྱ་བ་བཞུགས་སོ༔|
  block |ཀྱཻ་མ༔ བདག་ལ་སྐྱེ་གནས་བར་དོ་འཆར་དུས་འདིར༔|
  block |ཚེ་ལ་ལོངས་མེད་ལེ་ལོ་སྤངས་བྱས་ནས༔|
  block |ཐོས་བསམ་སྒོམ་གསུམ་མ་ཡེངས་ལམ་ལ་འཇུག༔|
  block |སྣང་སེམས་ལམ་བསློང་སྐུ་གསུམ་མངོན་གྱུར་བྱ༔|
  block |མི་ལུས་ལན་གཅིག་ཐོབ་པའི་དུས་ཚོད་འདིར༔|
  block |ཡེངས་མ་ལམ་ལ་སྡོད་པའི་དུས་ཚོད་མིན༔|
  block |ཀྱཻ་མ༔ བདག་ལ་རྨི་ལམ་བར་དོ་འཆར་དུས་འདིར༔|
  block |གཏི་མུག་རོ་ཉལ་བག་མེད་སྤངས་བྱས་ནས༔|
  block |དྲན་པ་ཡེངས་མེད་གནས་ལུགས་ངང་ལ་འཇོག༔|
  block |རྨི་ལམ་བཟུང་ནས་སྤྲུལ་བསྒྱུར་འོད་གསལ་སྦྱངས༔|
  block |དུད་འགྲོ་བཞིན་དུ་ཉལ་བར་མ་བྱེད་ཅིག༔|
  block |གཉིད་དང་མངོན་སུམ་འདྲེས་པའི་ཉམས་ལེན་གཅེས༔|
  block |ཀྱཻ་མ༔ བདག་ལ་བསམ་གཏན་བར་དོ་འཆར་དུས་འདིར༔|
  block |རྣམ་གཡེངས་འཁྲུལ་པའི་ཚོགས་རྣམས་སྤངས་བྱས་ནས༔|
  block |ཡེངས་མེད་འཛིན་མེད་མཐའ་བྲལ་ངང་ལ་འཇོག༔|
  block |བསྐྱེད་རྫོགས་གཉིས་ལ་བརྟན་པ་ཐོབ་པར་བྱ༔|
  block |བྱ་བ་སྤངས་ནས་རྩེ་གཅིག་བསྒོམ་དུས་འདིར༔|
  block |ཉོན་མོངས་འཁྲུལ་བའི་དབང་དུ་མ་བཏང་ཞིག༔|
  block |ཀྱཻ་མ༔ བདག་ལ་འཆི་ཁ་བར་དོ་འཆར་དུས་འདིར༔|
  block |ཀུན་ལ་ཆགས་སེམས་ཞེན་འཛིན་སྤངས་བྱས་ནས༔|
  block |གདམས་ངག་གསལ་བའི་ངང་ལ་མ་ཡེངས་འཇུག༔|
  block |རང་རིག་སྐྱེ་མེད་ནམ་མཁའི་དབྱིངས་སུ་འཕོ༔|
  block |འདུས་བྱས་ཤ་ཁྲག་ལུས་དང་བྲལ་ལ་ཁད༔|
  block |མི་རྟག་སྒྱུ་མ་ཡིན་པར་ཤེས་པར་བྱ༔|
  block |ཀྱཻ་མ༔ བདག་ལ་ཆོས་ཉིད་བར་དོ་འཆར་དུས་འདིར༔|
  block |ཀུན་ལ་སྔངས་སྐྲག་འཇིགས་སྣང་སྤངས་བྱས་ནས།|
  block |གང་ཤར་རང་སྣང་རིག་པར་ངོ་ཤེས་འཇུག༔|
  block |བར་དོའི་སྣང་ཚུལ་ཡིན་པར་ཤེས་པར་བྱ༔|
  block |དོན་ཆེན་འགགས་ལ་ཐུག་པའི་དུས་ཤིག་འོང༔|
  block |རང་སྣང་ཞི་ཁྲོའི་ཚོགས་ལ་མ་འཇིགས་ཤིག༔|
  block |ཀྱཻ་མ༔ བདག་ལ་སྲིད་པ་བར་དོ་འཆར་དུས་འདིར༔|
  block |འདུན་པ་རྩེ་གཅིག་སེམས་ལ་བཟུང་བྱས་ནས༔|
  block |བཟང་པོ་ལས་ཀྱི་འཕྲོ་ལ་ནན་གྱིས་མཐུད༔|
  block |མངལ་སྒོ་བགག་ནས་རུ་ལོག་དྲན་པར་བྱ༔|
  block |སྙིང་རུས་དག་སྣང་དགོས་པའི་དུས་ཤིག་ཡིན༔|
  block |མིག་སེར་སྤོངས་ལ་བླ་མ་ཡབ་ཡུམ་བསྒོམ༔|
  block |འཆི་བ་འོང་སྙོམས་མེད་པའི་བློ་རིང་པོ༔|
  block |དོན་མེད་ཚེ་འདིའི་བྱ་བ་བསྒྲུབས་བསྒྲུབས་ནས༔|
  block |ད་རེས་སྟོང་ལོག་བྱས་ན་ཤིན་ཏུ་འཁྲུལ༔|
  block |དགོས་ངོ་ཤེས་པ་དམ་པའི་ལྷ་ཆོས་ཡིན༔|
  block |ད་ལྟ་ཉིད་དུ་ལྷ་ཆོས་མི་བྱེད་དམ༔|
  block |གྲུབ་ཆེན་བླ་མའི་ཞལ་ནས་འདི་སྐད་གསུངས༔|
  block |བླ་མའི་གདམས་ངག་སེམས་ལ་མ་བཞག་ན༔|
  block |རང་གིས་རང་ཉིད་བསླུ་བར་མི་འགྱུར་རམ༔|
